॥ ॐ श्री परमात्मने नमः ॥
॥ अथ श्रीमद्भगवद्गीता ॥
। अथ सप्तदशोऽध्यायः - अध्याय सतरावा । ।
। श्रद्धात्रयविभागयोगः ।

विश्वविकासित मुद्रा । जया सोडी तुझी योगमुद्रा । 
तया नमोजी गणेंद्रा । श्रीगुरुराया ॥ १ ॥ 
त्रिगुणत्रिपुरीं वेढिला । जीवत्वदुर्गीं आडिला । 
तो आत्मशंभूनें सोडविला । तुझिया स्मृती ॥ २ ॥ 
म्हणौनि शिवेंसीं कांटाळा । गुरुत्वें तूंचि आगळा । 
तऱ्ही हळु मायाजळा- । माजीं तारूनि ॥ ३ ॥ 
जे तुझ्याविखीं मूढ । तयांलागीं तूं वक्रतुंड । 
ज्ञानियांसी तरी अखंड । उजूचि आहासी ॥ ४ ॥ 
दैविकी दिठी पाहतां सानी । तऱ्ही मीलनोन्मीलनीं । 
उत्पत्ति प्रळयो दोन्ही । लीलाचि करिसी ॥ ५ ॥ 
प्रवृत्तिकर्णाच्या चाळीं । उठली मदगंधानिळीं । 
पूजीजसी नीलोत्पलीं । जीवभृंगांच्या ॥ ६ ॥ 
पाठीं निवृत्तिकर्णताळें । आहाळली ते पूजा विधुळे । 
तेव्हां मिरविसी मोकळें । आंगाचें लेणें ॥ ७ ॥ 
वामांगीचा लास्यविलासु । जो हा जगद्रूप आभासु । 
तो तांडवमिसें कळासु । दाविसी तूं ॥ ८ ॥ 
हें असो विस्मो दातारा । तूं होसी जयाचा सोयरा । 
सोइरिकेचिया व्यवहारा । मुकेचि तो ॥ ९ ॥ 
फेडितां बंधनाचा ठावो । तूं जगद्बंधु ऐसा भावो । 
धरूं वोळगे उवावो । तुझाचि आंगीं ॥ १० ॥ 
तंव दुजयाचेनि नांवें तया । देहही नुरेचि पैं देवराया । 
जेणें तूं आपणपयां । केलासि दुजा ॥ ११ ॥ 
तूंतें करूनि पुढें । जे उपायें घेती दवडे । 
तयां ठासी बहुवें पाडें । मागांचि तूं ॥ १२ ॥ 
जो ध्यानें सूये मानसीं । तयालागीं नाहीं तूं त्याचे देशीं । 
ध्यानही विसरे तेणेंसीं । वालभ तुज ॥ १३ ॥ 
तूतें सिद्धचि जो नेणे । तो नांदे सर्वज्ञपणें । 
वेदांही येवढें बोलणें । नेघसी कानीं ॥ १४ ॥ 
मौन गा तुझें राशिनांव । आतां स्तोत्रीं कें बांधों हाव । 
दिसती तेतुली माव । भजों काई ॥ १५ ॥ 
दैविकें सेवकु हों पाहों । तरी भेदितां द्रोहोचि लाहों । 
म्हणौनि आतां कांहीं नोहों । तुजलागीं जी ॥ १६ ॥ 
जैं सर्वथा सर्वही नोहिजे । तैं अद्वया तूतें लाहिजे । 
हें जाणें मी वर्म तुझें । आराध्य लिंगा ॥ १७ ॥ 
तरी नुरोनि वेगळेंपण । रसीं भजिन्नलें लवण । 
तैसें नमन माझें जाण । बहु काय बोलों ॥ १८ ॥ 
आतां रिता कुंभ समुद्रीं रिगे । तो उचंबळत भरोनि निगे । 
कां दशीं दीपसंगें । दीपुचि होय ॥ १९ ॥ 
तैसा तुझिया प्रणितीं । मी पूर्णु जाहलों श्रीनिवृत्ती । 
आतां आणीन व्यक्तीं । गीतार्थु तो ॥ २० ॥ 
तरी षोडशाध्यायशेखीं । तिये समाप्तीच्या श्लोकीं । 
जो ऐसा निर्णयो निष्टंकीं । ठेविला देवें ॥ २१ ॥ 
जे कृत्याकृत्यव्यवस्था । अनुष्ठावया पार्था । 
शास्त्रचि एक सर्वथा । प्रमाण तुज ॥ २२ ॥ 
तेथ अर्जुन मानसें । म्हणे हें ऐसें कैसें । 
जे शास्त्रेंवीण नसे । सुटिका कर्मा ॥ २३ ॥ 
तरी तक्षकाची फडे । ठाकोनि कैं तो मणि काढे । 
कैं नाकींचा केशु जोडे । सिंहाचिये ? ॥ २४ ॥ 
मग तेणें तो वोंविजे । तरीच लेणें पाविजे । 
एऱ्हवीं काय असिजे । रिक्तकंठीं ? ॥ २५ ॥ 
तैसी शास्त्रांची मोकळी । यां कैं कोण पां वेंटाळी । 
एकवाक्यतेच्या फळीं । पैसिजे कैं ? ॥ २६ ॥ 
जालयाही एकवाक्यता । कां लाभें वेळु अनुष्ठितां । 
कैंचा पैसारु जीविता । येतुलालिया ॥ २७ ॥ 
आणि शास्त्रें अर्थें देशें काळें । या चहूंही जें एकफळे । 
तो उपावो कें मिळे । आघवयांसी ? ॥ २८ ॥ 
म्हणौनि शास्त्राचें घडतें । नोहें प्रकारें बहुतें । 
तरी मुर्खा मुमुक्षां येथें । काय गति पां ? ॥ २९ ॥ 
हा पुसावया अभिप्रावो । जो अर्जुन करी प्रस्तावो । 
तो सतराविया ठावो । अध्याया येथ ॥ ३० ॥ 
तरी सर्वविषयीं वितृष्णु । जो सकळकळीं प्रवीणु । 
कृष्णाही नवल कृष्णु । अर्जुनत्वें जो ॥ ३१ ॥ 
शौर्या जोडला आधारु । जो सोमवंशाचा शृंगारु । 
सुखादि उपकारु । जयाची लीला ॥ ३२ ॥ 
जो प्रज्ञेचा प्रियोत्तमु । ब्रह्मविद्येचा विश्रामु । 
सहचरु मनोधर्मु । देवाचा जो ॥ ३३ ॥ 


अर्जुन उवाच ।
ये शास्त्रविधिमुत्सृज्य यजन्ते श्रद्धयान्विताः ।
तेषां निष्ठा तु का कृष्ण सत्त्वमाहो रजस्तमः ॥ १॥


तो अर्जुन म्हणे गा तमालश्यामा । इंद्रियां फांवलिया ब्रह्मा । 
तुझां बोलु आम्हा । साकांक्षु पैं जी ॥ ३४ ॥ 
जें शास्त्रेंवांचूनि आणिकें । प्राणिया स्वमोक्षु न देखे । 
ऐसें कां कैंपखें । बोलिलासी ॥ ३५ ॥ 
तरी न मिळेचि तो देशु । नव्हेचि काळा अवकाशु । 
जो करवी शास्त्राभ्यासु । तोही दुरी ॥ ३६ ॥ 
आणि अभ्यासीं विरजिया । होती जिया सामुग्रिया । 
त्याही नाहीं आपैतिया । तिये वेळीं ॥ ३७ ॥ 
उजू नोहेचि प्राचीन । नेदीचि प्रज्ञा संवाहन । 
ऐसें ठेलें आपादन । शास्त्राचें जया ॥ ३८ ॥ 
किंबहुना शास्त्रविखीं । एकही न लाहातीचि नखी । 
म्हणौनि उखिविखी । सांडिली जिहीं ॥ ३९ ॥ 
परी निर्धारूनि शास्त्रें । अर्थानुष्ठानें पवित्रें । 
नांदताति परत्रें । साचारें जे ॥ ४० ॥ 
तयां{ऐ}सें आम्हीं होआवें । ऐसी चाड बांधोनि जीवें । 
घेती तयांचें मागावे । आचरावया ॥ ४१ ॥ 
धड्याचिया आखरां । तळीं बाळ लिहे दातारा । 
कां पुढांसूनि पडिकरा । अक्षमु चाले ॥ ४२ ॥ 
तैसें सर्वशास्त्रनिपुण । तयाचें जें आचरण । 
तेंचि करिती प्रमाण । आपलिये श्रद्धे ॥ ४३ ॥ 
मग शिवादिकें पूजनें । भूम्यादिकें महादानें । 
आग्निहोत्रादि यजनें । करिती जे श्रद्धा ॥ ४४ ॥ 
तयां सत्त्वरजतमां-/ । माजीं कोण पुरुषोत्तमा । 
गति होय ते आम्हां । सांगिजो जी ॥ ४५ ॥ 
तंव वैकुंठपीठींचें लिंग । जो निगमपद्माचा पराग । 
जिये जयाचेनि हें जग । अंगच्छाया ॥ ४६ ॥ 
काळ सावियाचि वाढु । लोकोत्तर प्रौढु । 
आद्वितीय गूढु । आनंदघनु ॥ ४७ ॥ 
इयें श्लाघिजती जेणें बिकें । तें जयाचें आंगीं असिकें । 
तो श्रीकृष्ण स्वमुखें । बोलत असे ॥ ४८ ॥ 


श्री भगवानुवाच ।
त्रिविध भवति श्रद्धा देहिनां सा स्वभावजा ।
सात्त्विकी राजसी चैव तामसी चेति तां शृणु ॥ २॥


म्हणे पार्था तुझा अतिसो । हेंही आम्ही जाणतसों । 
जे शास्त्राभ्यासाचा आडसो । मानितोसि कीं ॥ ४९ ॥ 
नुसधियाची श्रद्धा । झोंबों पाहसी परमपदा । 
तरी तैसें हें प्रबुद्धा । सोहोपें नोहे ॥ ५० ॥ 
श्रद्धा म्हणितलियासाठीं । पातेजों नये किरीटी । 
काय द्विजु अंत्यजघृष्टीं । अंत्यजु नोहे ? ॥ ५१ ॥ 
गंगोदक जरी जालें । तरी मद्यभांडां आलें । 
तें घेऊं नये कांहीं केलें । विचारीं पां ॥ ५२ ॥ 
चंदनु होय शीतळु । परी अग्नीसी पावे मेळु । 
तैं हातीं धरितां जाळूं । न शके काई ? ॥ ५३ ॥ 
कां किडाचिये आटतिये पुटीं । पडिलें सोळें किरीटी । 
घेतलें चोखासाठीं । नागवीना ? ॥ ५४ ॥ 
तैसें श्रद्धेचें दळवाडें । अंगें कीर चोखडें । 
परी प्राणियांच्या पडे । विभागीं जैं ॥ ५५ ॥ 
ते प्राणिये तंव स्वभावें । आनादिमायाप्रभावें । 
त्रिगुणाचेचि आघवे । वळिले आहाती ॥ ५६ ॥ 
तेथही दोन गुण खांचती । मग एक धरी उन्नती । 
तैं तैसियाचि होती वृत्ती । जीवांचिया ॥ ५७ ॥ 
वृत्ती{ऐ}सें मन धरिती । मना{ऐ}सी क्रिया करिती । 
केलिया ऐसी वरीती । मरोनि देहें ॥ ५८ ॥ 
बीज मोडे झाड होये । झाड मोडे बीजीं सामाये । 
ऐसेनि कल्पकोडी जाये । परी जाति न नशे ॥ ५९ ॥ 
तियापरीं यियें अपारें । होत जात जन्मांतरें । 
परी त्रिगुणत्व न व्यभिचरें । प्राणियांचें ॥ ६० ॥ 
म्हणूनि प्राणियांच्या पैकीं । पडिली श्रद्धा अवलोकीं । 
ते होय गुणासारिखी । तिहीं ययां ॥ ६१ ॥ 
विपायें वाढे सत्त्व शुद्ध । तेव्हां ज्ञानासी करी साद । 
परी एका दोघे वोखद । येर आहाती ॥ ६२ ॥ 
सत्त्वाचेनि आंगलगें । ते श्रद्धा मोक्षफळा रिगे । 
तंव रज तम उगे । कां पां राहाती ? ॥ ६३ ॥ 
मोडोनि सत्त्वाची त्राये । रजोगुण आकाशें जाये । 
तेव्हां तेचि श्रद्धा होये । कर्मकेरसुणी ॥ ६४ ॥ 
मग तमाची उठी आगी । तेव्हां तेचि श्रद्धा भंगी । 
हों लागे भोगालागीं । भलतेया ॥ ६५ ॥ 


सत्त्वानुरूपा सर्वस्य श्रद्धा भवति भारत ।
श्रद्धामयोऽयं पुरुषो यो यछ्रद्धः स एव सः ॥ ३॥


एवं सत्त्वरजतमा-/ । वेगळी श्रद्धा सुवर्मा । 
नाहीं गा जीवग्रामा-/ । माजीं यया ॥ ६६ ॥ 
म्हणौनि श्रद्धा स्वाभाविक । असे पैं त्रिगुणात्मक । 
रजतमसात्त्विक । भेदीं इहीं ॥ ६७ ॥ 
जैसें जीवनचि उदक । परी विषीं होय मारक । 
कां मिरयामाजीं तीख । उंसीं गोड ॥ ६८ ॥ 
तैसा बहुवसें तमें । जो सदाचि होय निमे । 
तेथ श्रद्धा परीणमे । तेंचि होऊनि ॥ ६९ ॥ 
मग काजळा आणि मसी । न दिसे विवंचना जैसी । 
तेवीं श्रद्धा तामसी । सिनी नाहीं ॥ ७० ॥ 
तैसीच राजसीं जीवीं । रजोमय जाणावी । 
सात्त्विकीं आघवीं । सत्त्वाचीच ॥ ७१ ॥ 
ऐसेनि हा सकळु । जगडंबरु निखिळु । 
श्रद्धेचाचि केवळु । वोतला असे ॥ ७२ ॥ 
परी गुणत्रयवशें । त्रिविधपणाचें लासें । 
श्रद्धे जें उठिलें असे । तें वोळख तूं ॥ ७३ ॥ 
तरी जाणिजे झाड फुलें । कां मानस जाणिजे बोलें । 
भोगें जाणिजे केलें । पूर्वजन्मींचें ॥ ७४ ॥ 
तैसीं जिहीं चिन्हीं । श्रद्धेचीं रूपें तीन्हीं । 
देखिजती ते वानी । अवधारीं पां ॥ ७५ ॥ 


यजन्ते सात्त्विका देवान् यक्षरक्षांसि राजसाः ।
प्रेतान् भूतगणांश्चान्ये यजन्ते तामसा जनाः ॥ ४॥


तरी सात्त्विक श्रद्धा । जयांचा होय बांधा । 
तयां बहुतकरूनि मेधा । स्वर्गीं आथी ॥ ७६ ॥ 
ते विद्याजात पढती । यज्ञक्रिये निवडती । 
किंबहुना पडती । देवलोकीं ॥ ७७ ॥ 
आणि श्रद्धा राजसा । घडले जे वीरेशा । 
ते भजती राक्षसां । खेचरां हन ॥ ७८ ॥ 
श्रद्धां जे कां तामसी । ते मी सांगेन तुजपाशीं । 
जे कां केवळ पापराशी । आतिकर्कशी निर्दयत्वें ॥ ७९ ॥ 
जीववधें साधूनि बळी । भूतप्रेतकुळें मैळीं । 
स्मशानीं संध्याकाळीं । पूजिती जे ॥ ८० ॥ 
ते तमोगुणाचें सार । काढूनि निर्मिले नर । 
जाण तामसियेचें घर । श्रद्धेचें तें ॥ ८१ ॥ 
ऐसी इहीं तिहीं लिंगीं । त्रिविध श्रद्धा जगीं । 
पैं हें ययालागीं । सांगतु असें ॥ ८२ ॥ 
जे हे सात्त्विक श्रद्धा । जतन करावी प्रबुद्धा । 
येरी दोनी विरुद्धा । सांडाविया ॥ ८३ ॥ 
हे सात्त्विकमति जया । निर्वाहती होय धनंजया । 
बागुल नोहे तया । कैवल्य तें ॥ ८४ ॥ 
तो न पढो कां ब्रह्मसूत्र । नालोढो सर्व शास्त्र । 
सिद्धांत न होत स्वतंत्र । तयाच्या हातीं ॥ ८५ ॥ 
परी श्रुतिस्मृतींचे अर्थ । जे आपण होऊनि मूर्त । 
अनुष्ठानें जगा देत । वडील जे हे ॥ ८६ ॥ 
तयांचीं आचरती पाउलें । पाऊनि सात्त्विकी श्रद्धा चाले । 
तो तेंचि फळ ठेविलें । ऐसें लाहे ॥ ८७ ॥ 
पैं एक दीपु लावी सायासें । आणिक तेथें लाऊं बैसें । 
तरी तो काय प्रकाशें । वंचिजे गा ? ॥ ८८ ॥ 
कां येकें मोल अपार । वेंचोनि केलें धवळार । 
तो सुरवाडु वस्तीकर । न भोगी काई ? ॥ ८९ ॥ 
हें असो जो तळें करी । तें तयाचीच तृषा हरी । 
कीं सुआरासीचि अन्न घरीं । येरां नोहे ? ॥ ९० ॥ 
बहुत काय बोलों पैं गा । येका गौतमासीचि गंगा । 
येरां समस्तां काय जगां । वोहोळ जाली ? ॥ ९१ ॥ 
म्हणौनि आपुलियापरी । शास्त्र अनुष्ठीती कुसरी । 
जाणे तयांते श्रद्धाळु जो वरी । तो मूर्खुही तरे ॥ ९२ ॥ 


अशास्त्रविहितं घोरं तप्यन्ते ये तपो जनाः ।
दंभाहङ्कारसंयुक्ताः कामरागबलान्विताः ॥ ५॥


ना शास्त्राचेनि कीर नांवें । खाकरोंही नेणती जीवें । 
परी शास्त्रज्ञांही शिवें । टेंकों नेदिती ॥ ९३ ॥ 
वडिलांचिया क्रिया । देखोनि वाती वांकुलिया । 
पंडितां डाकुलिया । वाजविती ॥ ९४ ॥ 
आपलेनीचि आटोपें । धनित्वाचेनि दर्पें । 
साचचि पाखंडाचीं तपें । आदरिती ॥ ९५ ॥ 
आपुलिया पुढिलांचिया । आंगीं घालूनि कातिया । 
रक्तमांसा प्रणीतया । भर भरु ॥ ९६ ॥ 
रिचविती जळतकुंडीं । लाविती चेड्याच्या तोंडीं । 
नवसियां देती उंडी । बाळकांची ॥ ९७ ॥ 
आग्रहाचिया उजरिया । क्षुद्र देवतां वरीया । 
अन्नत्यागें सातरीया । ठाकती एक ॥ ९८ ॥ 
अगा आत्मपरपीडा । बीज तमक्षेत्रीं सुहाडा । 
पेरिती मग पुढां । तेंचि पिके ॥ ९९ ॥ 
बाहु नाहीं आपुलिया । आणि नावेतेंही धनंजया । 
न धरी होय तया । समुद्रीं जैसें ॥ १०० ॥ 
कां वैद्यातें करी सळा । रसु सांडी पाय खोळां । 
तो रोगिया जेवीं जिव्हाळा । सवता होय ॥ १०१ ॥ 
नाना पडिकराचेनि सळें । काढी आपुलेचि डोळे । 
तें वानवसां आंधळें । जैसें ठाके ॥ १०२ ॥ 
तैसें तयां आसुरां होये । निंदूनि शास्त्रांची सोये । 
सैंघ धांवताती मोहें । आडवीं जे कां ॥ १०३ ॥ 
कामु करवी तें करिती । क्रोधु मारवी ते मारिती । 
किंबहुना मातें पुरिती । दुःखाचा गुंडां ॥ १०४ ॥ 


कर्षयन्तः शरीरस्थं भूतग्राममचेतसः ।
मां चैवान्तः शरीरस्थं तान् विद्ध्यासुरनिश्चयान् ॥ ६॥


आपुलां परावां देहीं । दुःख देती जें जें कांहीं । 
मज आत्मया तेतुलाही । होय शीणु ॥ १०५ ॥ 
पैं वाचेचेनिही पालवें । पापियां तयां नातळावें । 
परी पडिलें सांगावें । त्यजावया ॥ १०६ ॥ 
प्रेत बाहिरें घालिजे । कां अंत्यजु संभाषणीं त्यजिजे । 
हें असो हातें क्षाळिजे । कश्मलातें ? ॥ १०७ ॥ 
तेथ शुद्धीचिया आशा । तो लेपु न मनवे जैसा । 
तयांतें सांडावया तैसा । अनुवादु हा ॥ १०८ ॥ 
परी अर्जुना तूं तयांतें । देखसी तैं स्मर हो मातें । 
जे आन प्रायश्चित्त येथें । मानेल ना ॥ १०९ ॥ 
म्हणौनि जे श्रद्धा सात्त्विकी । पुढती तेचि पैं येकी । 
जतन करावी निकी । सर्वांपरी ॥ ११० ॥ 
तरी धरावा तैसा संगु । जेणें पोखे सात्त्विक लागु । 
सत्त्ववृद्धीचा भागु । आहारु घेपें ॥ १११ ॥ 
एऱ्हवीं तरी पाहीं । स्वभाववृद्धीच्या ठाईं । 
आहारावांचूनि नाहीं । बळी हेतु ॥ ११२ ॥ 
प्रत्यक्ष पाहें पां वीरा । जो सावध घे मदिरा । 
तो होऊनि ठाके माजिरा । तियेचि क्षणीं ॥ ११३ ॥ 
कां जो साविया अन्नरसु सेवी । तो व्यापिजे वातश्लेष्मस्वभावीं । 
काय ज्वरु जालिया निववी । पयादिक ? ॥ ११४ ॥ 
नातरी अमृत जयापरी । घेतलिया मरण वारी । 
कां आपुलिया{ऐ}सें करी । जैसें विष ॥ ११५ ॥ 
तेवीं जैसा घेपे आहारु । धातु तैसाचि होय आकारु । 
आणि धातु ऐसा अंतरु । भावो पोखे ॥ ११६ ॥ 
जैसें भांडियाचेनि तापें । आंतुलें उदकही तापे । 
तैसी धातुवशें आटोपे । चित्तवृत्ती ॥ ११७ ॥ 
म्हणौनि सात्त्विकु रसु सेविजे । तैं सत्त्वाची वाढी पाविजे । 
राजसा तामसा होईजे । येरी रसीं ॥ ११८ ॥ 
तरी सात्त्विक कोण आहारु । राजसा तामसा कायी आकारु । 
हें सांगों करीं आदरु । आकर्णनीं ॥ ११९ ॥ 


आहारस्त्वपि सर्वस्य त्रिविधो भवति प्रियः ।
यज्ञस्तपस्तथा दानं तेषां भेदमिम शृणु ॥ ७॥


आणि एकसरें आहारा । कैसेनि तिनी मोहरा । 
जालिया तेही वीरा । रोकडें दाऊं ॥ १२० ॥ 
तरी जेवणाराचिया रुची । निष्पत्ति कीं बोनियांची । 
आणि जेवितां तंव गुणांची । दासी येथ ॥ १२१ ॥ 
जे जीव कर्ता भोक्ता । तो गुणास्तव स्वभावता । 
पावोनियां त्रिविधता । चेष्टे त्रिधा ॥ १२२ ॥ 
म्हणौनि त्रिविधु आहारु । यज्ञुही त्रिप्रकारु । 
तप दान हन व्यापारु । त्रिविधचि ते ॥ १२३ ॥ 
पैं आहार लक्षण पहिले? । सांगों जें म्हणितलें । 
तें आईक गा भलें । रूप करूं ॥ १२४ ॥ 


आयुः सत्त्वबलारोग्यसुखप्रीतिवर्धनाः ।
रस्याः स्निग्धाः स्थिरा हृद्या आहाराः सात्त्विकप्रियाः ॥ ८॥


तरी सत्त्वगुणाकडे । जें दैवें भोक्ता पडे । 
तैं मधुरीं रसीं वाढे । मेचु तया ॥ १२५ ॥ 
आंगेंचि द्रव्यें सुरसें । जे आंगेंचि पदार्थ गोडसे । 
आंगेंचि स्नेहें बहुवसें । सुपक्वें जियें ॥ १२६ ॥ 
आकारें नव्हती डगळें । स्पर्शें अति मवाळें । 
जिभेलागीं स्नेहाळें । स्वादें जियें ॥ १२७ ॥ 
रसें गाढीं वरी ढिलीं । द्रवभावीं आथिलीं । 
ठायें ठावो सांडिलीं । अग्नितापें ॥ १२८ ॥ 
आंगें सानें परीणामें थोरु । जैसें गुरुमुखींचें अक्षरु । 
तैशी अल्पीं जिहीं अपारु । तृप्ति राहे ॥ १२९ ॥ 
आणि मुखीं जैसीं गोडें । तैसीचिहि ते आंतुलेकडे । 
तिये अन्नीं प्रीति वाढे । सात्त्विकांसी ॥ १३० ॥ 
एवं गुणलक्षण । सात्त्विक भोज्य जाण । 
आयुष्याचें त्राण । नीच नवें हें ॥ १३१ ॥ 
येणें सात्त्विक रसें । जंव देहीं मेहो वरीषे । 
तंव आयुष्यनदी उससे । दिहाचि दिहा ॥ १३२ ॥ 
सत्त्वाचिये कीर पाळती । कारण हाचि सुमती । 
दिवसाचिये उन्नती । भानु जैसा ॥ १३३ ॥ 
आणि शरीरा हन मानसा । बळाचा पैं कुवासा । 
हा आहारु तरी दशा । कैंची रोगां ॥ १३४ ॥ 
हा सात्त्विकु होय भोग्यु । तैं भोगावया आरोग्यु । 
शरीरासी भाग्यु । उदयलें जाणो ॥ १३५ ॥ 
आणि सुखाचें घेणें देणें । निकें उवाया ये येणें । 
हें असो वाढे साजणें । आनंदेंसीं ॥ १३६ ॥ 
ऐसा सात्त्विकु आहारु । परीणमला थोरु । 
करी हा उपकारु । सबाह्यासी ॥ १३७ ॥ 
आतां राजसासि प्रीती । जिहीं रसीं आथी । 
करूं तयाही व्यक्ती । प्रसंगें गा ॥ १३८ ॥ 


कट्वम्ललवणात्युष्णतीक्ष्णरूक्षविदाहिनः ।
आहारा राजसस्येष्टा दुःखशोकामयप्रदाः ॥ ९॥


तरी मारें उणें काळकुट । तेणें मानें जें कडुवट । 
कां चुनियाहूनि दासट । आम्ल हन ॥ १३९ ॥ 
कणिकीतें जैसें पाणी । तैसेंचि मीठ बांधया आणी । 
तेतुलीच मेळवणी । रसांतरांची ॥ १४० ॥ 
ऐसें खारट अपाडें । राजसा तया आवडे । 
ऊन्हाचेनि मिषें तोंडें । आगीचि गिळी ॥ १४१ ॥ 
वाफेचिया सिगे । वातीही लाविल्या लागे । 
तैसें उन्ह मागे । राजसु तो ॥ ११४२ ॥ 
वावदळ पाडूनि ठाये । साबळु डाहारला आहे । 
तैसें तीख तो खाये । जें घायेविण रुपे ॥ १४३ ॥ 
आणि राखेहूनि कोरडें । आंत बाहेरी येके पाडें । 
तो जिव्हादंशु आवडे । बहु तया ॥ १४४ ॥ 
परस्परें दांतां । आदळु होय खातां । 
तो गा तोंडीं घेतां । तोषों लागे ॥ १४५ ॥ 
आधींच द्रव्यें चुरमुरीं । वरी परवडिजती मोहरी । 
जियें घेतां होती धुवारी । नाकेंतोंडें ॥ १४६ ॥ 
हें असो उगें आगीतें । म्हणे तैसें राइतें । 
पढियें प्राणापरौतें । राजसासि गा ॥ १४७ ॥ 
ऐसा न पुरोनि तोंडा । जिभा केला वेडा । 
अन्नमिषें अग्नि भडभडां । पोटीं भरी ॥ १४८ ॥ 
तैसाचि लवंगा सुंठे । मग भुईं गा सेजे खाटे । 
पाणियाचें न सुटे । तोंडोनि पात्र ॥ १४९ ॥ 
ते आहार नव्हती घेतले । व्याधिव्याळ जे सुतले । 
ते चेववावया घातलें । माजवण पोटीं ॥ १५० ॥ 
तैसें एकमेकां सळें । रोग उठती एके वेळे । 
ऐसा राजसु आहारु फळे । केवळ दुःखें ॥ १५१ ॥ 
एवं राजसा आहारा । रूप केलें धनुर्धरा । 
परीणामाचाहि विसुरा । सांगितला ॥ १५२ ॥ 
आतां तया तामसा । आवडे आहारु जैसा । 
तेंही सांगों चिळसा । झणें तुम्ही ॥ १५३ ॥ 
तरी कुहिलें उष्टें खातां । न मनिजे तेणें अनहिता । 
जैसें कां उपहिता । म्हैसी खाय ॥ १५४ ॥ 


यातयामं गतरसं पूति पर्युषितं च यत् ।
उच्छिष्टमपि चामेध्यम् भोजनं तामसप्रियम् ॥ १०॥


निपजलें अन्न तैसें । दुपाहरीं कां येरें दिवसें । 
अतिकरें तैं तामसें । घेईजे तें ॥ १५५ ॥ 
नातरी अर्ध उकडिलें । कां निपट करपोनि गेलें । 
तैसेंही खाय चुकलें । रसा जें येवों ॥ १५६ ॥ 
जया कां आथि पूर्ण निष्पत्ती । जेथ रसु धरी व्यक्ती । 
तें अन्न ऐसी प्रतीती । तामसा नाहीं ॥ १५७ ॥ 
ऐसेनि कहीं विपायें । सदन्ना वरपडा होये । 
तरी घाणी सुटे तंव राहे । व्याघ्रु जैसा ॥ १५८ ॥ 
कां बहुवें दिवशीं वोलांडिलें । स्वादपणें सांडिलें । 
शुष्क अथवा सडलें । गाभिणेंही हो ॥ १५९ ॥ 
तेंही बाळाचे हातवरी । चिवडिलें जैसी राडी करी । 
का सवें बैसोनि नारी । गोतांबील करी ॥ १६० ॥ 
ऐसेनि कश्मळें जैं खाय । तैं तया सुखभोजन ऐसें होय । 
परी येणेंही न धाय । पापिया तो ॥ १६१ ॥ 
मग चमत्कारु देखा । निषेधाचा आंबुखा । 
जया का सदोखा । कुद्रव्यासी ॥ १६२ ॥ 
तया अपेयांच्या पानीं । अखाद्यांच्या भोजनीं । 
वाढविजे उतान्ही । तामसें तेणें ॥ १६३ ॥ 
एवं तामस जेवणारा । ऐसैसी मेचु हे वीरा । 
तयाचें फल दुसरां । क्षणीं नाहीं ॥ १६४ ॥ 
जे जेव्हांचि हें अपवित्र । शिवे तयाचें वक्त्र । 
तेव्हांचि पापा पात्र । जाला तो कीं ॥ १६५ ॥ 
यावरतें जें जेवीं । ते जेविती वोज न म्हणावी । 
पोटभरती जाणावी । यातना ते ॥ १६६ ॥ 
शिरच्छेदें काय होये । का आगीं रिघतां कैसें आहे । 
हें जाणावें काई पाहें । परी साहातुचि असे ॥ १६७ ॥ 
म्हणौनि तामसा अन्ना । परीणामु गा सिनाना । 
न सांगोंचि गा अर्जुना । देवो म्हणे ॥ १६८ ॥ 
आतां ययावरी । आहाराचिया परी । 
यज्ञुही अवधारीं । त्रिधा असे ॥ १६९ ॥ 
परी तिहींमाजीं प्रथम । सात्त्विक यज्ञाचें वर्म । 
आईक पां सुमहिम -। शिरोमणी ॥ १७० ॥ 


अफलाकांक्षिभिर्यज्ञो विधिदृष्टो य इज्यते ॥ 
यष्टव्यमेवेति मनः समाधाय स सात्त्विकः ॥ ११॥


तरी एकु प्रियोत्तमु-/ । वांचोनि वाढों नेदी कामु । 
जैसा का मनोधर्मु । पतिव्रतेचा ॥ १७१ ॥ 
नाना सिंधूतें ठाकोनि गंगा । पुढारां न करीचि रिगा । 
का आत्मा देखोनि उगा । वेदु ठेला ॥ १७२ ॥ 
तैसें जे आपुल्या स्वहितीं । वेंचूनियां चित्तवृत्ती । 
नुरवितीचि अहंकृती । फळालागीं ॥ १७३ ॥ 
पातलेया झाडाचें मूळ । मागुतें सरों नेणेंचि जळ । 
जिरालें गां केवळ । तयाच्याचि आंगीं ॥ १७४ ॥ 
तैसें मनें देहीं । यजननिश्चयाच्या ठायीं । 
हारपोनि जें कांहीं । वांछितीना ॥ १७५ ॥ 
तिहीं फळवांच्छात्यागीं । स्वधर्मावांचूनि विरागीं । 
कीजे तो यज्ञु सर्वांगीं । अळंकृतु ॥ १७६ ॥ 
परी आरिसा आपणपें । डोळां जैसें घेपें । 
कां तळहातींचें दीपें । रत्न पाहिजे ॥ १७७ ॥ 
नाना उदितें दिवाकरें । गमावा मार्गु दिठी भरे । 
तैसा वेदु निर्धारें । देखोनियां ॥ १७८ ॥ 
तियें कुंडें मंडप वेदी । आणीकही संभारसमृद्धी । 
ते मेळवणी जैसी विधी । आपणपां केली ॥ १७९ ॥ 
सकळावयव उचितें । लेणीं पातलीं जैसीं आंगातें । 
तैसे पदार्थ जेथिंचे तेथें । विनियोगुनी ॥ १८० ॥ 
काय वानूं बहुतीं बोलीं । जैसी सर्वाभरणीं भरली । 
ते यज्ञविद्याचि रूपा आली । यजनमिषें ॥ १८१ ॥ 
तैसा सांगोपांगु । निफजे जो यागु । 
नुठऊनियां लागु । महत्त्वाचा ॥ १८२ ॥ 
प्रतिपाळु तरी पाटाचा । झाडीं कीजे तुळसीचा । 
परी फळा फुला छायेचा । आश्रयो नाहीं ॥ १८३ ॥ 
किंबहुना फळाशेवीण । ऐसेया निगुती निर्माण । 
होय तो यागु जाण । सात्त्विकु गा ॥ १८४ ॥ 


अभिसन्धाय तु फलं दंभार्थमपि चैव यत् ।
इज्यते भरतश्रेष्ठ तं यज्ञं विद्धि राजसम् ॥ १२॥


आतां यज्ञु कीर वीरेशा । करी पैं याचि{ऐ}सा । 
परी श्राद्धालागीं जैसा । अवंतिला रावो ॥ १८५ ॥ 
जरी राजा घरासि ये । तरी बहुत उपेगा जाये । 
आणि कीर्तीही होये । श्राद्ध न ठके ॥ १८६ ॥ 
तैसा धरूनि आवांका । म्हणे स्वर्गु जोडेल असिका । 
दीक्षितु होईन मान्यु लोकां । घडेल यागु ॥ १८७ ॥ 
ऐसी केवळ फळालागीं । महत्त्व फोकारावया जगीं । 
पार्था निष्पत्ति जे यागीं । राजस पैं ते ॥ १८८ ॥ 


विधिहीनमसृष्टान्नं मन्त्रहीनमदक्षिणम् ।
श्रद्दाविरहितं यज्ञं तामसं परिचक्षते ॥ १३॥


आणि पशुपक्षिविवाहीं । जोशी कामापरौता नाहीं । 
तैसा तामसा यज्ञा पाहीं । आग्रहोचि मूळ ॥ १८९ ॥ 
वारया वाट न वाहे । कीं मरण मुहूर्त पाहे । 
निषिद्धांसीं बिहे । आगी जरी ॥ १९० ॥ 
तरी तामसाचिया आचारा । विधीचा आथी वोढावारा । 
म्हणूनि तो धनुर्धरा । उत्सृंखळु ॥ १९१ ॥ 
नाहीं विधीची तेथ चाड । नये मंत्रादिक तयाकड । 
अन्नजातां न सुये तोंड । मासिये जेवीं ॥ १९२ ॥ 
वैराचा बोधु ब्राह्मणा । तेथ कें रिगेल दक्षिणा । 
अग्नि जाला वाउधाणा । वरपडा जैसा ॥ १९३ ॥ 
तैसें वायांचि सर्वस्व वेंचे । मुख न देखती श्रद्धेचें । 
नागविलें निपुत्रिकाचें । जैसें घर ॥ १९४ ॥ 
ऐसा जो यज्ञाभासु । तया नाम यागु तामसु । 
आइकें म्हणे निवासु । श्रियेचा तो ॥ १९५ ॥ 
आता गंगेचें एक पाणी । परी नेलें आनानीं वाहणीं । 
एक मळीं एक आणी । शुद्धत्व जैसें ॥ १९६ ॥ 
तैसें तिहीं गुणीं तप । येथ जाहलें आहे त्रिरूप । 
तें एक केलें दे पाप । उद्धरी एक ॥ १९७ ॥ 
तरी तेंचि तिहीं भेदीं । कैसेनि पां म्हणौनि सुबुद्धी । 
जाणों पाहासी तरी आधीं । तपचि जाण ॥ १९८ ॥ 
येथ तप म्हणजे काई । तें स्वरूप दाऊं पाहीं । 
मग भेदिलें गुणीं तिहीं । तें पाठीं बोलों ॥ १९९ ॥ 
तरी तप जें कां सम्यक् । तेंही त्रिविध आइक । 
शारीर मानसिक । शाब्द गा ॥ २०० ॥ 
आतां गा तिहीं माझारीं । शारीर तंव अवधारीं । 
तरी शंभु कां श्रीहरी । पढियंता होय ॥ २०१ ॥ 


देवद्विजगुरुप्राज्ञपूजनं शौचमार्जवम् ॥ 
ब्रह्मचर्यमहिंसा च शारीरं तप उच्यते ॥ १४॥


तया प्रिया देवतालया । यात्रादिकें करावया । 
आठही पाहार जैसें पायां । उळिग घापे ॥ २०२ ॥ 
देवांगणमिरवणियां । अंगोपचार पुरवणियां । 
करावया म्हणियां । शोभती हात ॥ २०३ ॥ 
लिंग कां प्रतिमा दिठी । देखतखेंवों अंगेष्टी । 
लोटिजे कां काठी । पडली जैसी ॥ २०४ ॥ 
आणि विधिविनयादिकीं । गुणीं वडील जे लोकीं । 
तया ब्राह्मणाची निकी । पाइकी कीजे ॥ २०५ ॥ 
अथवा प्रवासें कां पीडा । का शिणले जे सांकडां । 
ते जीव सुरवाडा । आणिजती ॥ २०६ ॥ 
सकल तीर्थांचिये धुरे । जियें कां मातापितरें । 
तयां सेवेसी कीर शरीरें । लोण कीजे ॥ २०७ ॥ 
आणि संसारा{ऐ}सा दारुणु । जो भेटलाचि हरी शीणु । 
तो ज्ञानदानीं सकरुणु । भजिजे गुरु ॥ २०८ ॥ 
आणि स्वधर्माचा आगिठां । देह जाड्याचिया किटा । 
आवृत्तिपुटीं सुभटा । झाडी कीजे ॥ २०९ ॥ 
वस्तु भूतमात्रीं नमिजे । परोपकारीं भजिजे । 
स्त्रीविषयीं नियमिजे । नांवें नांवें ॥ २१० ॥ 
जन्मतेनि प्रसंगे । स्त्रीदेह शिवणें आंगें । 
तेथूनि जन्म आघवें । सोंवळें कीजे ॥ २११ ॥ 
भुतमात्राचेनि नांवें । तृणही नासुडावें । 
किंबहुना सांडावे । छेद भेद ॥ २१२ ॥ 
ऐसैसी जैं शरीरीं । रहाटीची पडे उजरी । 
तैं शारीर तप घुमरी । आलें जाण ॥ २१३ ॥ 
पार्था समस्तही हें करणें । देहाचेनि प्रधानपणें । 
म्हणौनि ययातें मी म्हणें । शारीर तप ॥ २१४ ॥ 
एवं शारीर जें तप । तयाचें दाविलें रूप । 
आतां आइक निष्पाप । वाङ्मय तें ॥ २१५ ॥ 


अनुद्वेगकरं वाक्यं सत्यं प्रियहितं च यत् ।
स्वाध्यायाभ्यसनं चैव वाङ्मयं तप उच्यते ॥ १५॥


तरी लोहाचें आंग तुक । न तोडितांचि कनक । 
केलें जैसें देख । परीसें तेणें ॥ २१६ ॥ 
तैसें न दुखवितां सेजे । जावळिया सुख निपजे । 
ऐसें साधुत्व कां देखिजे । बोलणां जिये ॥ २१७ ॥ 
पाणी मुदल झाडा जाये । तृण ते प्रसंगेंचि जियें । 
तैसें एका बोलिलें होये । सर्वांहि हित ॥ २१८ ॥ 
जोडे अमृताची सुरसरी । तैं प्राणांतें अमर करी । 
स्नानें पाप ताप वारी । गोडीही दे ॥ २१९ ॥ 
तैसा अविवेकुही फिटे । आपुलें अनादित्व भेटे । 
आइकतां रुचि न विटे । पीयुषीं जैसी ॥ २२० ॥ 
जरी कोणी करी पुसणें । तरी होआवें ऐसें बोलणें । 
नातरी अवर्तणें । निगमु का नाम ॥ २२१ ॥ 
ऋग्वेदादि तिन्ही । प्रतिष्ठीजती वाग्भुवनीं । 
केली जैसी वदनीं । ब्रह्मशाळा ॥ २२२ ॥ 
नातरी एकाधें नांव । तेंचि शैव का वैष्णव । 
वाचे वसे तें वाग्भव । तप जाणावें ॥ २२३ ॥ 
आतां तप जें मानसिक । तेंही सांगों आइक । 
म्हणे लोकनाथनायक । नायकु तो ॥ २२४ ॥ 


मनः प्रसादः सौम्यत्वं मौनमात्मविनिग्रहः ।
भावसंशुद्धिरित्येतत्तपो मानसमुच्यते ॥ १६॥


तरी सरोवर तरंगीं । सांडिलें आकाश मेघीं । 
का चंदनाचें उरगीं । उद्यान जैसें ॥ २२५ ॥ 
नाना कळावैषम्यें चंद्रु । कां सांडिला आधीं नरेंद्रु । 
नातरी क्षीरसमुद्रु । मंदराचळें ॥ २२६ ॥ 
तैसीं नाना विकल्पजाळें । सांडुनि गेलिया सकळें । 
मन राहे का केवळें । स्वरूपें जें ॥ २२७ ॥ 
तपनेंवीण प्रकाशु । जाड्येंवीण रसीं रसु । 
पोकळीवीण अवकाशु । होय जैसा ॥ २२८ ॥ 
तैसी आपली सोय देखे । आणि आपलिया स्वभावा मुके । 
हिंवली जैसी आंगिकें । हिवों नेदी निजांग ॥ २२९ ॥ 
तैसें न चलतें कळंकेंवीण । शशिबिंब जैसें परीपूर्ण । 
तैसें चोखी शृंगारपण । मनाचें जें ॥ २३० ॥ 
बुजाली वैराग्याची वोरप । जिराली मनाची धांप कांप । 
तेथ केवळ जाली वाफ । निजबोधाची ॥ २३१ ॥ 
म्हणौनि विचारावया शास्त्र । राहाटवावें जें वक्त्र । 
तें वाचेचेंही सूत्र । हातीं न धरी ॥ २३२ ॥ 
तें स्वलाभ लाभलेपणें । मन मनपणाही धरूं नेणें । 
शिवतलें जैसें लवणें । आपुलें निज ॥ २३३ ॥ 
तेथ कें उठिती ते भाव । जिहीं इंद्रियमार्गीं धांव । 
घेऊनि ठाकावे गांव । विषयांचे ते ॥ २३४ ॥ 
म्हणौनि तिये मानसीं । भावशुद्धिचि असे अपैसी । 
रोमशुचि जैसी । तळहातासी ॥ २३५ ॥ 
काय बहु बोलों अर्जुना । जैं हे दशा ये मना । 
तैं मनोतपाभिधाना । पात्र होय ती ॥ २३६ ॥ 
परी ते असो हें जाण । मानस तपाचें लक्षण । 
देवो म्हणे संपूर्ण । सांगितलें ॥ २३७ ॥ 
एवं देहवाचाचित्तें । जें पातलें त्रिविधत्वातें । 
तें सामान्य तप तूतें । परीसविलें गा ॥ २३८ ॥ 
आतां गुणत्रयसंगें । हेंचि विशेषीं त्रिविधीं रिगे । 
तेंही आइक चांगें । प्रज्ञाबळें ॥ २३९ ॥ 


श्रद्धया परया तप्तं तपस्तत्त्रिविधं नरैः ।
अफलाकाङ्क्षिभिर्युक्तैः सात्त्विकं परिचक्षते ॥ १७॥


तरी हेंचि तप त्रिविधा । जें दाविलें तुज प्रबुद्धा । 
तेंचि करीं पूर्णश्रद्धा । सांडूनि फळ ॥ २४० ॥ 
जैं पुरतिया सत्त्वशुद्धी । आचरिजे आस्तिक्यबुद्धी । 
तैं तयातेंचि गा प्रबुद्धी । सात्त्विक म्हणिपे ॥ २४१ ॥ 


सत्कारमानपूजार्थं तपो दंभेन चैव यत् ।
क्रियते तदिह प्रोक्तं राजसं चलमध्रुवं ॥ १८॥


नातरी तपस्थापनेलागीं । दुजेपण मांडूनि जगीं । 
महत्त्वाच्या शृंगीं । बैसावया ॥ २४२ ॥ 
त्रिभुवनींचिया सन्माना । न वचावें ठाया आना । 
धुरेचिया आसना । भोजनालागीं ॥ २४३ ॥ 
विश्वाचिया स्तोत्रा । आपण होआवया पात्रा । 
विश्वें आपलिया यात्रा । कराविया यावें ॥ २४४ ॥ 
लोकांचिया विविधा पूजा । आश्रयो न धरावया दुजा । 
भोग भोगावे वोजा । महत्त्वाचिया ॥ २४५ ॥ 
अंग बोल माखूनि तपें । विकावया आपणपें । 
अंगहीन पडपे । जियापरी ॥ २४६ ॥ 
हें असो धनमानीं आस । वाढौनी तप कीजे सायास । 
तैं तेंचि तप राजस । बोलिजे गा ॥ २४७ ॥ 
परी पहुरणी जें दुहिलें । तैं तें गुरूं न दुभेचि व्यालें । 
का उभें शेत चारिलें । पिकावया नुरे ॥ २४८ ॥ 
तैसें फोकारितां तप । कीजे जें साक्षेप । 
तें फळीं तंव सोप । निःशेष जाय ॥ २४९ ॥ 
ऐसें निर्फळ देखोनि करितां । माझारीं सांडी पंडुसुता । 
म्हणौनि नाहीं स्थिरता । तपा तया ॥ २५० ॥ 
एऱ्हवीं तरी आकाश मांडी । जो गर्जोनि ब्रह्मांड फोडी । 
तो अवकाळु मेघु काय घडी । राहात आहे ? ॥ २५१ ॥ 
तैसें राजस तप जें होये । तें फळीं कीर वांझ जाये । 
परी आचरणींही नोहे । निर्वाहतें गा ॥ २५२ ॥ 
आतां तेंचि तप पुढती । तामसाचिये रीती । 
पैं परत्रा आणि कीर्ती । मुकोनि कीजे ॥ २५३ ॥ 


मूढग्राहेणात्मनो यत्पीडया क्रियते तपः ।
परस्योत्सादनार्थं वा तत्तामसमुदाहृतम् ॥ १९॥


केवळ मूर्खपणाचा वारा । जीवीं घेऊनि धनुर्धरा । 
नाम ठेविजे शरीरा । वैरियाचें ॥ २५४ ॥ 
पंचाग्नीची दडगी । खोलवीजती शरीरालागीं । 
का इंधन कीजे हें आगी । आंतु लावी ॥ २५५ ॥ 
माथां जाळिजती गुगुळु । पाठीं घालिजती गळु । 
आंग जाळिती इंगळु । जळतभीतां ॥ २५६ ॥ 
दवडोनि श्वासोच्छ्वास । कीजती वायांचि उपवास । 
कां घेपती धूमाचें घांस । अधोमुखें ॥ २५७ ॥ 
हिमोदकें आकंठें । खडकें सेविजती तटें । 
जितया मांसाचे चिमुटे । तोडिती जेथ ॥ २५८ ॥ 
ऐसी नानापरी हे काया । घाय सूतां पैं धनंजया । 
तप कीजे नाशावया । पुढिलातें ॥ २५९ ॥ 
आंगभारें सुटला धोंडा । आपण फुटोनि होय खंडखंडा । 
कां आड जालियातें रगडा । करी जैसा ॥ २६० ॥ 
तेवीं आपलिया आटणिया । सुखें असतया प्राणिया । 
जिणावया शिराणिया । कीजती गा ॥ २६१ ॥ 
किंबहुना हे वोखटी । घेऊनि क्लेशाची हातवटी । 
तप निफजे तें किरीटी । तामस होय ॥ २६२ ॥ 
एवं सत्त्वादिकांच्या आंगीं । पाडिलें तप तिहीं भागीं । 
जालें तेंही तुज चांगी । दाविलें व्यक्ती ॥ २६३ ॥ 
आतां बोलतां प्रसंगा । आलें म्हणौनि पैं गा । 
करूं रूप दानलिंगा । त्रिविधा तया ॥ २६४ ॥ 
येथ गुणाचेनि बोलें । दानही त्रिविध असे जालें । 
तेंचि आइक पहिलें । सात्त्विक ऐसें ॥ २६५ ॥ 


दातव्यमिति यद्दानं दीयतेऽनुपकारिणे ॥ 
देशे काले च पात्रे च तद्दानं सात्त्विकं स्मृतम् ॥ २०॥


तरी स्वधर्मा आंतौतें । जें जें मिळे आपणयातें । 
तें तें दीजे बहुतें । सन्मानयोगें ॥ २६६ ॥ 
जालया सुबीजप्रसंगु । पडे क्षेत्रवाफेचा पांगु । 
तैसाचि दानाचा हा लागु । देखतसें ॥ २६७ ॥ 
अनर्घ्य रत्न हातां चढे । तैं भांगाराची वोढी पडे । 
दोनी जालीं तरी न जोडे । लेतें आंग ॥ २६८ ॥ 
परी सण सुहृद संपत्ती । हे तिन्ही येकीं मिळती । 
जे भाग्य धरी उन्नती । आपुल्याविषयीं ॥ २६९ ॥ 
तैसें निफजावया दान । जैं सत्त्वासि ये संवाहन । 
तैं देश काळ भाजन । द्रव्यही मिळे ॥ २७० ॥ 
तरी आधीं तंव प्रयत्नेंसीं । होआवें कुरुक्षेत्र का काशी । 
नातरी तुके जो इहींसीं । तो देशुही हो ॥ २७१ ॥ 
तेथ रविचंद्रराहुमेळु । होतां पाहे पुण्यकाळु । 
का तयासारिखा निर्मळु । आनुही जाला ॥ २७२ ॥ 
तैशा काळीं तिये देशीं । होआवी पात्र संपत्ती ऐसी । 
मूर्ति आहे धरिली जैसी । शुचित्वेंचि कां ॥ २७३ ॥ 
आचाराचें मूळपीळ । वेदांची उतारपेठ । 
तैसें द्विजरत्न चोखट । पावोनियां ॥ २७४ ॥ 
मग तयाच्या ठाईं वित्ता । निवर्तवावी स्वसत्ता । 
परी प्रियापुढें कांता । रिगे जैसी ॥ २७५ ॥ 
का जयाचें ठेविलें तया । देऊनि होईजे उतराइया । 
नाना हडपें विडा राया । दिधला जैसा ॥ २७६ ॥ 
तैसेनि निष्कामें जीवें । भूम्यादिक अर्पावें । 
किंबहुना हांवे । नेदावें उठों ॥ २७७ ॥ 
आणि दान जया द्यावें । तयातें ऐसेया पाहावें । 
जया घेतलें नुमचवे । कायसेंनही ॥ २७८ ॥ 
साद घातलिया आकाशा । नेदी प्रतिशब्दु जैसा । 
का पाहिला आरसा । येरीकडे ॥ २७९ ॥ 
नातरी उदकाचिये भूमिके । आफळिलेनि कंदुकें । 
उधळौनि कवतिकें । न येईजे हाता ॥ २८० ॥ 
नाना वसो घातला चारू । माथां तुरंबिला बुरू । 
न करी प्रत्युपकारू । जियापरी ॥ २८१ ॥ 
तैसें दिधलें दातयाचें । जो कोणेही आंगें नुमचे । 
अर्पिलया साम्य तयाचें । कीजे पैं गा ॥ २८२ ॥ 
ऐसिया जें सामग्रिया । दान निफजे वीरराया । 
तें सात्त्विक दानवर्या । सर्वांही जाण ॥ २८३ ॥ 
आणि तोचि देशु काळु । घडे तैसाचि पात्रमेळु । 
दानभागुही निर्मळु । न्यायगतु ॥ २८४ ॥ 


यत्तु प्रत्युपकारार्थं फलमुद्दिश्य वा पुनः ।
दीयते च परिक्लिष्टं तद्दानं राजसं स्मृतम् ॥ २१॥


परी मनीं धरूनि दुभतें । चारिजे जेवीं गाईतें । 
का पेंव करूनि आइतें । पेरूं जाइजे ॥ २८५ ॥ 
नाना दिठी घालुनि आहेरा । अवंतुं जाइजे सोयिरा । 
का वाण धाडिजे घरा । वोवसीयाचे ॥ २८६ ॥ 
पैं कळांतर गांठीं बांधिजे । मग पुढिलांचें काज कीजे । 
पूजा घेऊनि रसु दीजे । पीडितांसी ॥ २८७ ॥ 
तैसें जया जें दान देणें । तो तेणेंचि गा जीवनें । 
पुढती भुंजावा भावें येणें । दीजे जें का ॥ २८८ ॥ 
अथवा कोणी वाटे जातां । घेतलें उमचों न शकता । 
मिळे जैं पंडुसुता । द्विजोत्तमु ॥ २८९ ॥ 
तरी कवड्या एकासाठीं । अशेषां गोत्रांचींच किरीटी । 
सर्व प्रायश्चित्तें सुयें मुठीं । तयाचिये ॥ २९० ॥ 
तेवींचि पारलौकिकें । फळें वांछिजती अनेकें । 
आणि दीजे तरी भुके । येकाही नोहे ॥ २९१ ॥ 
तेंही ब्राह्मणु नेवो सरे । कीं हाणिचेनि शिणें झांसुरें । 
सर्वस्व जैसें चोरें । नागऊनि नेलें ॥ २९२ ॥ 
बहु काय सांगों सुमती । जें दीजे या मनोवृत्ती । 
तें दान गा त्रिजगतीं । राजस पैं ॥ २९३ ॥ 


अदेशकाले यद्दनमपात्रेभ्यश्च दीयते ।
असत्कृतमवज्ञातं तत्तामसमुदाहृतम् ॥ २२॥


मग म्लेंच्छांचे वसौटें । दांगाणे हन कैकटे । 
का शिबिरें चोहटे । नगरींचे ते ॥ २९४ ॥ 
तेही ठाईं मिळणी । समयो सांजवेळु कां रजनी । 
तेव्हां उदार होणें धनीं । चोरियेच्या ॥ २९५ ॥ 
पात्रें भाट नागारी । सामान्य स्त्रिया का जुवारी । 
जिये मूर्तिमंते भुररीं । भुले तया ॥ २९६ ॥ 
रूपानृत्याची पुरवणी । ते पुढां डोळेभारणी । 
गीत भाटीव तो श्रवणीं । कर्णजपु ॥ २९७ ॥ 
तयाहीवरी अळुमाळु । जैं घे फुलागंधाचा गुगुळु । 
तंव भ्रमाचा तो वेताळु । अवतरे तैसा ॥ २९८ ॥ 
तेथ विभांडूनियां जग । आणिले पदार्थ अनेग । 
तेणें घालूं लागे मातंग । गवादी जैसी ॥ २९९ ॥ 
एवं ऐसेनि जें देणें । तें तामस दान मी म्हणें । 
आणि घडे दैवगुणें । आणिकही ऐक ॥ ३०० ॥ 
विपायें घुणाक्षर पडे । टाळिये काउळा सांपडे । 
तैसे तामसां पर्व जोडे । पुण्यदेशीं ॥ ३०१ ॥ 
तेथ देखोनि तो आथिला । योग्यु मागोंही आला । 
तोही दर्पा चढला । भांबावें जरी ॥ ३०२ ॥ 
तरी श्रद्धा न धरी जिवीं । तया माथाही न खालवी । 
स्वयें न करी ना करवी । अर्घ्यादिक ॥ ३०३ ॥ 
आलिया न घली बैसों । तेथ गंधाक्षतांचा काय अतिसो । 
हा अप्रसंगु कीर असो । तामसीं नरीं ॥ ३०४ ॥ 
पैं बोळविजे रिणाइतु । तैसा झकवी तयाचा हातु । 
तूं करणें याचा बहुतु । प्रयोगु तेथ ॥ ३०५ ॥ 
आणि जया जें दे किरीटी । तयातें उमाणी तयासाठीं । 
मग कुबोलें कां लोटी । अवज्ञेच्या ॥ ३०६ ॥ 
हें बहु असो यापरी । मोल वेंचणें जें अवधारीं । 
तया नांव चराचरीं । तामस दान ॥ ३०७ ॥ 
ऐशीं आपुलाला चिन्हीं । अळंकृतें तिन्हीं । 
दानें दाविलीं अभिधानीं । रजतमाचिया ॥ ३०८ ॥ 
तेथ मी जाणत असें । विपायें तूं गा ऐसें । 
कल्पिसील मानसें । विचक्षणा ॥ ३०९ ॥ 
जें भवबंधमोचक । येकलें कर्म सात्त्विक । 
तरी कां वेखासी सदोख । येर बोलावीं ? ॥ ३१० ॥ 
परी नोसंतितां विवसी । भेटी नाहीं निधीसी । 
का धूं न साहतां जैसी । वाती न लगे ॥ ३११ ॥ 
तैसें शुद्धसत्त्वाआड । आहे रजतमाचें कवाड । 
तें भेदणे यातें कीड । म्हणावें कां ? ॥ ३१२ ॥ 
आम्ही श्रद्धादि दानांत । जें समस्तही क्रियाजात । 
सांगितलें कां व्याप्त । तिहीं गुणीं ॥ ३१३ ॥ 
तेथ भरंवसेनि तिन्ही । न सांगोंचि ऐसें मानीं । 
परी सत्त्व दावावया दोन्ही । बोलिलों येरें ॥ ३१४ ॥ 
जें दोहींमाजीं तिजें असे । तें दोन्ही सांडितांचि दिसे । 
अहोरात्रत्यागें जैसें । संध्यारूप ॥ ३१५ ॥ 
तैसें रजतमविनाशें । तिजें जें उत्तम दिसे । 
तें सत्त्व हें आपैसें । फावासि ये ॥ ३१६ ॥ 
एवं दाखवावया सत्त्व तुज । निरूपिलें तम रज । 
तें सांडूनि सत्त्वें काज । साधीं आपुलें ॥ ३१७ ॥ 
सत्त्वेंचि येणें चोखाळें । करीं यज्ञादिकें सकळें । 
पावसी तैं करतळें । आपुलें निज ॥ ३१८ ॥ 
सूर्यें दाविलें सांतें । काय एक न दिसे तेथें । 
तेवीं सत्त्वें केलें फळातें । काय नेदी ? ॥ ३१९ ॥ 
हे कीर आवडतांविखीं । शक्ति सत्त्वीं आथी निकी । 
परी मोक्षेंसी एकीं । मिसळणें जें ॥ ३२० ॥ 
तें एक आनचि आहे । तयाचा सावावो जैं लाहे । 
तैं मोक्षाचाही होये । गांवीं सरतें ॥ ३२१ ॥ 
पैं भांगार जऱ्हीं पंधरें । तऱ्ही राजावळींचीं अक्षरें । 
लाहें तैंचि सरे । जियापरी ॥ ३२२ ॥ 
स्वच्छें शीतळें सुगंधें । जळें होती सुखप्रदें । 
परी पवित्रत्व संबंधें । तीर्थाचेनि ॥ ३२३ ॥ 
नयी हो कां भलतैसी थोरी । परी गंगा जैं अंगीकारी । 
तैंचि तिये सागरीं । प्रवेशु गा ॥ ३२४ ॥ 
तैसें सात्त्विका कर्मां किरीटी । येतां मोक्षाचिये भेटी । 
न पडे आडकाठी । तें वेगळें आहे ॥ ३२५ ॥ 
हा बोलु आइकतखेवीं । अर्जुना आधि न माये जीवीं । 
म्हणे देवें कृपा करावी । सांगावें तें ॥ ३२६ ॥ 
तेथ कृपाळुचक्रवर्ती । म्हणे आईक तयाची व्यक्ती । 
जेणें सात्त्विक तें मुक्ती- । रत्न देखे ॥ ३२७ ॥ 


ॐतत्सदिति निर्देशो ब्रह्मणस्त्रिविधः स्मृतः ।
ब्राह्मणास्तेन वेदाश्च यज्ञाश्च विहिताः पुरा ॥ २३॥


तरी अनादि परब्रह्म । जें जगदादि विश्रामधाम । 
तयाचें एक नाम । त्रिधा पैं असे ॥ ३२८ ॥ 
तें कीर अनाम अजाती । परी अविद्यावर्गाचिये राती-/ । 
माजी वोळखावया श्रुती । खूण केली ॥ ३२९ ॥ 
उपजलिया बाळकासी । नांव नाहीं तयापासीं । 
ठेविलेनि नांवेंसी । ओ देत उठी ॥ ३३० ॥ 
कष्टले संसारशीणें । जे देवों येती गाऱ्हाणें । 
तयां ओ दे नांवें जेणें । तो संकेतु हा ॥ ३३१ ॥ 
ब्रह्माचा अबोला फिटावा । अद्वैततत्त्वें तो भेटावा । 
ऐसा मंत्रु देखिला कणवा । वेदें बापें ॥ ३३२ ॥ 
मग दाविलेनि जेणें एकें । ब्रह्म आळविलें कवतिकें । 
मागां असत ठाके । पुढां उभें ॥ ३३३ ॥ 
परी निगमाचळशिखरीं । उपनिषदार्थनगरीं । 
आहाति जे ब्रह्माच्या येकाहारीं । तयांसीच कळे ॥ ३३४ ॥ 
हेंही असो प्रजापती । शक्ति जे सृष्टि करिती । 
ते जया एका आवृत्ती । नामाचिये ॥ ३३५ ॥ 
पैं सृष्टीचिया उपक्रमा-/ पूर्वीं गा वीरोत्तमा । 
वेडा ऐसा ब्रह्मा । एकला होता ॥ ३३६ ॥ 
मज ईश्वरातें नोळखे । ना सृष्टिही करूं न शके । 
तो थोरु केला एकें । नामें जेणें ॥ ३३७ ॥ 
जयाचा अर्थु जीवीं ध्यातां । जें वर्णत्रयचि जपतां । 
विश्वसृजनयोग्यता । आली तया ॥ ३३८ ॥ 
तेधवां रचिलें ब्रह्मजन । तयां वेद दिधलें शासन । 
यज्ञा ऐसें वर्तन । जीविकें केलें ॥ ३३९ ॥ 
पाठीं नेणों किती येर । स्रजिले लोक अपार । 
जाले ब्रह्मदत्त अग्रहार । तिन्हीं भुवनें ॥ ३४० ॥ 
ऐसें नाममंत्रें जेणें । धातया अढंच करणें । 
तयाचें स्वरूप आइक म्हणे । श्रीकांतु तो ॥ ३४१ ॥ 
तरी सर्व मंत्रांचा राजा । तो प्रणवो आदिवर्णु बुझा । 
आणि तत्कारु जो दुजा । तिजा सत्कारु ॥ ३४२ ॥ 
एवं ॐतत्सदाकारु । ब्रह्मनाम हें त्रिप्रकारु । 
हें फूल तुरंबी सुंदरु । उपनिषदाचें ॥ ३४३ ॥ 
येणेंसीं गा होऊनि एक । जैं कर्म चाले सात्त्विक । 
तैं कैवल्यातें पाइक । घरींचें करी ॥ ३४४ ॥ 
परी कापुराचें थळींव । आणून देईल दैव । 
लेवों जाणणेंचि आडव । तेथ असे बापा ॥ ३४५ ॥ 
तैसें आदरिजेल सत्कर्म । उच्चरिजेल ब्रह्मनाम । 
परी नेणिजेल जरी वर्म । विनियोगाचें ॥ ३४६ ॥ 
तरी महंताचिया कोडी । घरा आलियाही वोढी । 
मानूं नेणतां परवडी । मुद्दल तुटे ॥ ३४७ ॥ 
कां ल्यावया चोखट । टीक भांगार एकवट । 
घालूनि बांधिली मोट । गळा जेवीं ॥ ३४८ ॥ 
तैसें तोंडीं ब्रह्मनाम । हातीं तें सात्त्विक कर्म । 
विनियोगेंवीण काम । विफळ होय ॥ ३४९ ॥ 
अगा अन्न आणि भूक । पासीं असे परी देख । 
जेऊं नेणतां बालक । लंघनचि कीं ॥ ३५० ॥ 
का स्नेहसूत्र वैश्वानरा । जालियाही संसारा । 
हातवटी नेणतां वीरा । प्रकाशु नोहे ॥ ३५१ ॥ 
तैसे वेळे कृत्य पावे । तेथिंचा मंत्रुही आठवे । 
परी व्यर्थ तें आघवें । विनियोगेंवीण ॥ ३५२ ॥ 
म्हणौनि वर्णत्रयात्मक । जे हें परब्रह्मनाम एक । 
विनियोगु तूं आइक । आतां याचा ॥ ३५३ ॥ 


तस्मादोमित्युदाहृत्य यज्ञदानतपः क्रियाः ।
प्रवर्तन्ते विधानोक्ताः सततं ब्रह्मवादिनाम् ॥ २४॥


तरी या नामींचीं अक्षरें तिन्हीं । कर्मा आदिमध्यनिदानीं । 
प्रयोजावीं पैं स्थानीं । इहीं तिन्हीं ॥ ३५४ ॥ 
हेंचि एकी हातवटी । घेउनि हन किरीटी । 
आले ब्रह्मविद भेटी । ब्रह्माचिये ॥ ३५५ ॥ 
ब्रह्मेंसीं होआवया एकी । ते न वंचती यज्ञादिकीं । 
जे चावळलें वोळखीं । शास्त्रांचिया ॥ ३५६ ॥ 
तो आदि तंव ओंकारु । ध्यानें करिती गोचरु । 
पाठीं आणिती उच्चारु । वाचेही तो ॥ ३५७ ॥ 
तेणें ध्यानें प्रकटें । प्रणवोच्चारें स्पष्टें । 
लागती मग वाटे । क्रियांचिये ॥ ३५८ ॥ 
आंधारीं अभंगु दिवा । आडवीं समर्थु बोळावा । 
तैसा प्रणवो जाणावा । कर्मारंभीं ॥ ३५९ ॥ 
उचितदेवोद्देशे । द्रव्यें धर्म्यें आणि बहुवसें । 
द्विजद्वारां हन हुताशें । यजिती पैं ते ॥ ३६० ॥ 
आहवनीयादि वन्ही । निक्षेपरूपीं हवनीं । 
यजिती पैं विधानीं । फुडे हौनी ॥ ३६१ ॥ 
किंबहुना नाना याग । निष्पत्तीचे घेउनि अंग । 
करिती नावडतेया त्याग । उपाधीचा ॥ ३६२ ॥ 
कां न्यायें जोडला पवित्रीं । भूम्यादिकीं स्वतंत्रीं । 
देशकाळशुद्ध पात्रीं । देती दानें ॥ ३६३ ॥ 
अथवा एकांतरां कृच्छ्रीं । चांद्रायणें मासोपवासीं । 
शोषोनि गा धातुराशी । करिती तपें ॥ ३६४ ॥ 
एवं यज्ञदानतपें । जियें गाजती बंधरूपें । 
तिहींच होय सोपें । मोक्षाचें तयां ॥ ३६५ ॥ 
स्थळीं नावा जिया दाटिजे । जळीं तियांचि जेवीं तरीजे । 
तेवीं बंधकीं कर्मीं सुटिजे । नामें येणें ॥ ३६६ ॥ 
परी हें असो ऐसिया । या यज्ञदानादि क्रिया । 
ओंकारें सावायिलिया । प्रवर्तती ॥ ३६७ ॥ 
तिया मोटकिया जेथ फळीं । रिगों पाहाती निहाळीं । 
प्रयोजिती तिये काळीं । तच्छब्दु तो ॥ ३६८ ॥ 


तदित्यनभिसन्धाय फलं यज्ञतपः क्रियाः ।
दानक्रियाश्च विविधाः क्रियन्ते मोक्षकाङ्क्षिभिः ॥ २५॥


जें सर्वांही जगापरौतें । जें एक सर्वही देखतें । 
तें तच्छब्दें बोलिजे तें । पैल वस्तु ॥ ३६९ ॥ 
तें सर्वादिकत्वें चित्तीं । तद्रूप ध्यावूनियां सुमती । 
उच्चारेंही व्यक्ती । आणिती पुढती ॥ ३७० ॥ 
म्हणती तद्रूपा ब्रह्मा तया । फळेंसीं क्रिया इयां । 
तेंचि होतु आम्हां भोगावया । कांहींचि नुरो ॥ ३७१ ॥ 
ऐसेनि तदात्मकें ब्रह्में । तेथ उगाणूनि कर्में । 
आंग झाडिती न ममें । येणें बोलें ॥ ३७२ ॥ 
आतां ओंकारें आदरिलें । तत्कारें समर्पिलें । 
इया रिती जया आलें । ब्रह्मत्व कर्मा ॥ ३७३ ॥ 
तें कर्म कीर ब्रह्माकारें । जालें तेणेंही न सरे । 
जे करी तेणेंसी दुसरें । आहे म्हणौनि ॥ ३७४ ॥ 
मीठ आंगें जळीं विरे । परी क्षारता वेगळी उरे । 
तैसें कर्म ब्रह्माकारें । गमे तें द्वैत ॥ ३७५ ॥ 
आणि दुजे जंव जंव घडे । तंव तंव संसारभय जोडे । 
हें देवो आपुलेनि तोंडें । बोलती वेद ॥ ३७६ ॥ 
म्हणौनि परत्वें ब्रह्म असे । तें आत्मत्वें परीयवसे । 
सच्छब्द या रिणादोषें । ठेविला देवें ॥ ३७७ ॥ 
तरी ओंकार तत्कारीं । कर्म केलें जें ब्रह्मशरीरीं । 
जें प्रशस्तादि बोलवरी । वाखाणिलें ॥ ३७८ ॥ 
प्रशस्तकर्मीं तिये । सच्छब्दा विनियोगु आहे । 
तोचि आइका होये । तैसा सांगों ॥ ३७९ ॥ 


सद्भावे साधुभावे च सदित्येतत्प्रयुज्यते ।
प्रशस्ते कर्मणि तथा सच्छब्दः पार्थ युज्यते ॥ २६॥


तरी सच्छब्दें येणें । आटूनि असताचें नाणें । 
दाविजे अव्यंगवाणें । सत्तेचें रूप ॥ ३८० ॥ 
जें सत् तेंचि काळें देशें । होऊं नेणेचि अनारिसे । 
आपणपां आपण असे । अखंडित ॥ ३८१ ॥ 
हें दिसतें जेतुलें आहे । तें असतपणें जें नोहे । 
देखतां रूपीं सोये । लाभे जयाची ॥ ३८२ ॥ 
तेणेंसीं प्रशस्त तें कर्म । जें जालें सर्वात्मक ब्रह्म । 
देखिजे करूनि सम । ऐक्यबोधें ॥ ३८३ ॥ 
तरी ओंकार तत्कारें । जें कर्म दाविलें ब्रह्माकारें । 
तें गिळूनि होईजे एकसरें । सन्मात्रचि ॥ ३८४ ॥ 
ऐसा हा अंतरंगु । सच्छब्दाचा विनियोगु । 
जाणा म्हणे श्रीरंगु । मी ना म्हणें हो ॥ ३८५ ॥ 
ना मीचि जरी हो म्हणें । तरी श्रीरंगीं दुजें हेंचि उणें । 
म्हणौनि हें बोलणें । देवाचेंचि ॥ ३८६ ॥ 
आतां आणिकीही परी । सच्छब्दु हा अवधारीं । 
सात्त्विक कर्मा करी । उपकारु जो ॥ ३८७ ॥ 
तरी सत्कर्में चांगें । चालिलीं अधिकारबगें । 
परी एकाधें कां आंगें । हिणावती जैं ॥ ३८८ ॥ 
तैं उणें एकें अवयवें । शरीर ठाके आघवें । 
कां अंगहीन भांडावें । रथाची गती ॥ ३८९ ॥ 
तैसें एकेंचि गुणेंवीण । सतचि परी असतपण । 
कर्म धरी गा जाण । जिये वेळे ॥ ३९० ॥ 
तेव्हां ओंकार तत्कारीं । सावायिला हा चांगी परी । 
सच्छब्दु कर्मा करी । जीर्णोद्धारु ॥ ३९१ ॥ 
तें असतपण फेडी । आणी सद्भावाचिये रूढी । 
निजसत्त्वाचिये प्रौढी । सच्छब्दु हा ॥ ३९२ ॥ 
दिव्यौषध जैसें रोगिया । कां सावावो ये भंगलिया । 
सच्छब्दु कर्मा व्यंगलिया । तैसा जाण ॥ ३९३ ॥ 
अथवा कांहीं प्रमादें । कर्म आपुलिये मर्यादे । 
चुकोनि पडे निषिद्धे । वाटे हन ॥ ३९४ ॥ 
चालतयाही मार्गु सांडे । पारखियाचि अखरें पडे । 
राहाटीमाजीं न घडे । काइ काइ ? ॥ ३९५ ॥ 
म्हणौनि तैसी कर्मा । राभस्यें सांडे सीमा । 
असाधुत्वाचिया दुर्नामा । येवों पाहे जें ॥ ३९६ ॥ 
तेथ गा हा सच्छब्दु । येरां दोहींपरीस प्रबुद्धु । 
प्रयोजिला करी साधु । कर्मातें यया ॥ ३९७ ॥ 
लोहा परीसाची घृष्टी । वोहळा गंगेची भेटी । 
कां मृता जैसी वृष्टी । पीयूषाची ॥ ३९८ ॥ 
पैं असाधुकर्मा तैसा । सच्छब्दुप्रयोगु वीरेशा । 
हें असो गौरवुचि ऐसा । नामाचा यया ॥ ३९९ ॥ 
घेऊनि येथिंचें वर्म । जैं विचारिसी हें नाम । 
तैं केवळ हेंचि ब्रह्म । जाणसी तूं ॥ ४०० ॥ 
पाहें पां ॐतत्सत् ऐसें । हें बोलणें तेथ नेतसे । 
जेथूनि कां हें प्रकाशे । दृश्यजात ॥ ४०१ ॥ 
तें तंव निर्विशिष्ट । परब्रह्म चोखट । 
तयाचें हें आंतुवट । व्यंजक नाम ॥ ४०२ ॥ 
परी आश्रयो आकाशा । आकाशचि का जैसा । 
या नामानामी आश्रयो तैसा । अभेदु असे ॥ ४०३ ॥ 
उदयिला आकाशीं । रवीचि रवीतें प्रकाशी । 
हे नामव्यक्ती तैसी । ब्रह्मचि करी ॥ ४०४ ॥ 
म्हणौनि त्र्यक्षर हें नाम । नव्हे जाण केवळ ब्रह्म । 
ययालागीं कर्म । जें जें कीजे ॥ ४०५ ॥ 


यज्ञे तपसि दाने च स्थितिः सदिति चोच्यते ।
कर्म चैव तदर्थीयं सदित्येवाभिधीयते ॥ २७॥


तें याग अथवा दानें । तपादिकेंही गहनें । 
तियें निफजतु कां न्यूनें । होऊनि ठातु ॥ ४०६ ॥ 
परी परीसाचा वरकली । नाहीं चोखाकिडाची बोली । 
तैसी ब्रह्मीं अर्पितां केलीं । ब्रह्मचि होती ॥ ४०७ ॥ 
उणिया पुरियाची परी । नुरेचि तेथ अवधारीं । 
निवडूं न येती सागरीं । जैसिया नदी ॥ ४०८ ॥ 
एवं पार्था तुजप्रती । ब्रह्मनामाची हे शक्ती । 
सांगितली उपपत्ती । डोळसा गा ॥ ४०९ ॥ 
आणि येकेकाही अक्षरा । वेगळवेगळा वीरा । 
विनियोगु नागरा । बोलिलों रीती ॥ ४१० ॥ 
एवं ऐसें सुमहिम । म्हणौनि हें ब्रह्मनाम । 
आतां जाणितलें कीं सुवर्म । राया तुवां ? ॥ ४११ ॥ 
तरी येथूनि याचि श्रद्धा । उपलविली हो सर्वदा । 
जयाचें जालें बंधा । उरों नेदी ॥ ४१२ ॥ 
जिये कर्मीं हा प्रयोगु । अनुष्ठिजे सद्विनियोगु । 
तेथ अनुष्ठिला सांगु । वेदुचि तो ॥ ४१३ ॥ 


अश्रद्धया हुतं दत्तं तपस्तप्तं कृतं च यत् ।
असदित्युच्यते पार्थ न च तत्प्रेत्य नो इह ॥ २८॥
ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे श्रद्धात्रयविभागयोगो नाम सप्तदशोऽध्यायः ॥ १७ ॥


ना सांडूनि हे सोये । मोडूनि श्रद्धेची बाहे । 
दुराग्रहाची त्राये । वाढऊनियां ॥ ४१४ ॥ 
मग अश्वमेध कोडी कीजे । रत्नें भरोनि पृथ्वी दीजे । 
एकांगुष्ठींही तपिजे । तपसाहस्रीं ॥ ४१५ ॥ 
जळाशयाचेनि नांवें । समुद्रही कीजती नवे । 
परी किंबहुना आघवें । वृथाचि तें ॥ ४१६ ॥ 
खडकावरी वर्षले । जैसें भस्मीं हवन केलें । 
कां खेंव दिधलें । साउलिये ॥ ४१७ ॥ 
नातरी जैसें चडकणा । गगना हाणितलें अर्जुना । 
तैसा समारंभु सुना । गेलाचि तो ॥ ४१८ ॥ 
घाणां गाळिले गुंडे । तेथ तेल ना पेंडी जोडे । 
तैसें दरिद्र तेवढें । ठेलेंचि आंगीं ॥ ४१९ ॥ 
गांठीं बांधली खापरी । येथ अथवा पैलतीरीं । 
न सरोनि जैसी मारी । उपवासीं गा ॥ ४२० ॥ 
तैसें कर्मजातें तेणें । नाहीं ऐहिकीचें भोगणें । 
तेथ परत्र तें कवणें । अपेक्षावें ॥ ४२१ ॥ 
म्हणौनि ब्रह्मनामश्रद्धा । सांडूनि कीजे जो धांदा । 
हें असो सिणु नुसधा । दृष्टादृष्टीं तो ॥ ४२२ ॥ 
ऐसें कलुषकरिकेसरी । त्रितापतिमिरतमारी । 
श्रीवर वीर नरहरी । बोलिलें तेणें ॥ ४२३ ॥ 
तेथ निजानंदा बहुवसा-/। माजीं अर्जुन तो सहसा । 
हरपला चंद्रु जैसा । चांदिणेनि ॥ ४२४ ॥ 
अहो संग्रामु हा वाणिया । मापें नाराचांचिया आणिया । 
सूनि माप घे मवणिया । जीवितेंसी ॥ ४२५ ॥ 
ऐसिया समयीं कर्कशें । भोगीजत स्वानंदराज्य कैसें । 
आजि भाग्योदयो हा नसे । आनी ठाईं ॥ ४२६ ॥ 
संजयो म्हणे कौरवराया । गुणा रिझों ये रिपूचिया । 
आणि गुरुही हा आमुचिया । सुखाचा येथ ॥ ४२७ ॥ 
हा न पुसता हे गोठी । तरी देवो कां सोडिते गांठी । 
तरी कैसेंनि आम्हां भेटी । परमार्थेंसीं ॥ ४२८ ॥ 
होतों अज्ञानाच्या आंधारां । वोसंतीत जन्मवाहरा । 
तों आत्मप्रकाशमंदिरा-/। आंतु आणिलें ॥ ४२९ ॥ 
एवढा आम्हां तुम्हां थोरु । केला येणें उपकारु । 
म्हणौनि हा व्याससहोदरु । गुरुत्वें होय ॥ ४३० ॥ 
तेवींचि संजयो म्हणे चित्तीं । हा अतिशयो या नृपती । 
खुपेल म्हणौनि किती । बोलत असों ॥ ४३१ ॥ 
ऐसी हे बोली सांडिली । मग येरीचि गोठी आदरिली । 
जे पार्थें कां पुसिली । श्रीकृष्णातें ॥ ४३२ ॥ 
याचें जैसें कां करणें । तैसें मीही करीन बोलणें । 
ऐकिजो ज्ञानदेवो म्हणे । निवृत्तीचा ॥ ४३३ ॥ 
इति श्रीज्ञानदेवविरचितायां भावार्थदीपिकायां सप्तदशोऽध्यायः ॥

