॥ ॐ श्री परमात्मने नमः ॥
॥ अथ श्रीमद्भगवद्गीता ॥
। अश्टादशोऽध्यायः - अध्याय अठरावा । ।
। मोक्षसंज्ञासयोगः ।

जयजय देव निर्मळ । निजजनाखिलमंगळ । 
जन्मजराजलदजाळ । प्रभंजन ॥ १ ॥  

जयजय देव प्रबळ । विदळितामंगळकुळ । 
निगमागमद्रुमफळ । फलप्रद ॥ २ ॥  

जयजय देव सकल । विगतविषयवत्सल । 
कलितकाळकौतूहल । कलातीत ॥ ३ ॥  

जयजय देव निश्चळ । चलितचित्तपानतुंदिल । 
जगदुन्मीलनाविरल । केलिप्रिय ॥ ४ ॥  

जयजय देव निष्कळ । स्फुरदमंदानंदबहळ । 
नित्यनिरस्ताखिलमळ । मूळभूत ॥ ५ ॥  

जयजय देव स्वप्रभ । जगदंबुदगर्भनभ । 
भुवनोद्भवारंभस्तंभ । भवध्वंस ॥ ६ ॥  

जयजय देव विशुद्ध । विदुदयोद्यानद्विरद । 
शमदम\-मदनमदभेद । दयार्णव ॥ ७ ॥  

जयजय देवैकरूप । अतिकृतकंदर्पसर्पदर्प । 
भक्तभावभुवनदीप । तापापह ॥ ८ ॥  

जयजय देव अद्वितीय । परीणतोपरमैकप्रिय । 
निजजनजित भजनीय । मायागम्य ॥ ९ ॥  

जयजय देव श्रीगुरो । अकल्पनाख्यकल्पतरो । 
स्वसंविद्रुमबीजप्ररो । हणावनी ॥ १० ॥  

हे काय एकैक ऐसैसें । नानापरीभाषावशें । 
स्तोत्र करूं तुजोद्देशें । निर्विशेषा ॥ ११ ॥  

जिहींं विशेषणीं विशेषिजे । तें दृश्य नव्हे रूप तुझें । 
हें जाणें मी म्हणौनि लाजें । वानणा इहीं ॥ १२ ॥  

परी मर्यादेचा सागरु । हा तंवचि तया डगरु । 
जंव न देखे सुधाकरु । उदया आला ॥ १३ ॥  

सोमकांतु निजनिर्झरींं । चंद्रा अर्घ्यादिक न करी । 
तें तोचि अवधारीं । करवी कीं जी ॥ १४ ॥  

नेणों कैसी वसंतसंगें । अवचितिया वृक्षाचीं अंगें । 
फुटती तैं हे तयांहि जोगें । धरणें नोहे ? ॥ १५ ॥  

पद्मिनी रविकिरण । लाहे मग लाजें कवण ? । 
कां जळें शिवतलें लवण । आंग भुले ॥ १६ ॥  

तैसा तूतें जेथ मी स्मरें । तेथ मीपण मी विसरें । 
मग जाकळिला ढेंकरें । तृप्तु जैसा ॥ १७ ॥  

मज तुवां जी केलें तैसें । माझें मीपण दवडूनि देशें । 
स्तुतिमिषेंच पां पिसें । बांधलें वाचे ॥ १८ ॥  

ना येऱ्हवींं तरी आठवीं । राहोनि स्तुति जैं करावी । 
तैं गुणागुणिया धरावी । सरोभरी कींंं ॥ १९ ॥ 
तरी तूं जी एकरसाचें लिंग । केवीं करूं गुणागुणीं विभाग । 
मोतीं फोडोनि सांधितां चांग । कीं तैसेंचि भलें ॥ २० ॥ 
आणि बाप तूं माय । इहीं बोलीं ना स्तुति होय । 
डिंभोपाधिक आहे । विटाळु तेथें ॥ २१ ॥ 
जी जालेनि पाइकें आलें । तें गोसावीपण केवीं बोलें ? । 
ऐसें उपाधी उशिटलें । काय वर्णूं ॥ २२ ॥ 
जरी आत्मा तूं एकसरा । हेंही म्हणतां दातारा । 
तरी आंतुल तूं बाहेरा । घापतासी ॥ २३ ॥ 
म्हणौनि सत्यचि तुजलागींं । स्तुति न देखों जी जगीं । 
मौनावांचूनि लेणें आंगीं । सुसीना मा ॥ २४ ॥ 
स्तुति कांहीं न बोलणें । पूजा कांहींं न करणें । 
सन्निधी कांहींंं न होणें । तुझ्या ठायीं॥ २५ ॥ 
तरी जिंतलें जैसें भुली । पिसें आलापु घाली । 
तैसें वानूं तें माऊली । उपसाहावें तुवां ॥ २६ ॥ 
आतां गीतार्थाची मुक्तमुदी । लावीं माझिये वाग्वृद्धी । 
जे माने हे सभासदीं । सज्जनांच्या ॥ २७ ॥ 
तेथ म्हणितलें श्रीनिवृत्ती । नको हें पुढतपुढती । 
परीसीं लोहा घृष्टी किती । वेळवेळां कीजे गा । ॥ २८ ॥ 
तंव विनवी ज्ञानदेवो । म्हणे हो कां जी पसावो । 
तरी अवधान देतु देवो । ग्रंथा आतां ॥ २९ ॥ 
जी गीतारत्नप्रासादाचा । कळसु अर्थचिंतामणीचा । 
सर्व गीतादर्शनाचा । पाढाऊं जो ॥ ३० ॥ 
लोकीं तरी आथी ऐसें । जे दुरूनि कळसु दिसे । 
आणी भेटीचि हातवसे । देवतेची तिये ॥ ३१ ॥ 
तैसेंचि एथही आहे । जे एकेचि येणें अध्यायें । 
आघवाचि दृष्ट होये । गीतागमु हा ॥ ३२ ॥ 
मी कळसु याचि कारणें । अठरावा अध्यायो म्हणें । 
उवाइला बादरायणें । गीताप्रासादा ॥ ३३ ॥ 
नोहे कळसापरतें कांहीं । प्रासादीं काम नाहीं । 
तें सांगतसे गीता ही । संपलेपणें ॥ ३४ ॥ 
व्यासु सहजें सूत्री बळी । तेणें निगमरत्नाचळीं । 
उपनिषदार्थाची माळी\- । माजीं खांडिली ॥ ३५ ॥ 
तेथ त्रिवर्गाचा अणुआरु । आडऊ निघाला जो अपारु । 
तो महाभारतप्राकारु । भोंवता केला ॥ ३६ ॥ 
माजीं आत्मज्ञानाचें एकवट । दळवाडें झाडूनि चोखट । 
घडिलें पार्थवैकुंठ\- । संवाद कुसरी ॥ ३७ ॥ 
निवृत्तिसूत्र सोडवणिया । सर्व शास्त्रार्थ पुरवणिया । 
आवो साधिला मांडणिया । मोक्षरेखेचा ॥ ३८ ॥ 
ऐसेनि करितां उभारा । पंधरा अध्यायांत पंधरा । 
भूमि निर्वाळलिया पुरा । प्रासादु जाहला ॥ ३९ ॥ 
उपरी सोळावा अध्यायो । तो ग्रीवघंटेचा आवो । 
सप्तदशु तोचि ठावो । पडघाणिये ॥ ४० ॥ 
तयाहीवरी अष्टादशु । तो अपैसा मांडला कळसु । 
उपरि गीतादिकीं व्यासु । ध्वजें लागला ॥ ४१ ॥ 
म्हणौनि मागील जे अध्याये । ते चढते भूमीचे आये । 
तयांचें पुरें दाविताहे । आपुल्या आंगीं ॥ ४२ ॥ 
जालया कामा नाहीं चोरी । ते कळसें होय उजरी । 
तेवींं अष्टादशु विवरी । साद्यंत गीता ॥ ४३ ॥ 
ऐसा व्यासें विंदाणियें । गीताप्रासादु सोडवणिये । 
आणूनि राखिले प्राणिये । नानापरी ॥ ४४ ॥ 
एक प्रदक्षिणा जपाचिया । बाहेरोनि करिती यया । 
एक ते श्रवणमिषें छाया । सेविती ययाची ॥ ४५ ॥ 
एक ते अवधानाचा पुरा । विडापाऊड भीतरां । 
घेऊनि रिघती गाभारां । अर्थज्ञानाच्या ॥ ४६ ॥ 
ते निजबोधें उराउरी । भेटती आत्मया श्रीहरी । 
परी मोक्षप्रासादीं सरी । सर्वांही आथी ॥ ४७ ॥ 
समर्थाचिये पंक्तिभोजनें । तळिल्या वरील्या एकचि पक्वान्नें । 
तेवीं श्रवणें अर्थें पठणें । मोक्षुचि लाभे ॥ ४८ ॥ 
ऐसा गीता वैष्णवप्रासादु । अठरावा अध्याय कळसु विशदु । 
म्यां म्हणितला हा भेदु । जाणोनियां ॥ ४९ ॥ 
आतां सप्तदशापाठीं । अध्याय कैसेनि उठी । 
तो संबंधु सांगो दिठी । दिसे तैसा ॥ ५० ॥ 
का गंगायमुना उदक । वोघबगें वेगळिक । 
दावी होऊनि एक । पाणीपणें ॥ ५१ ॥ 
न मोडितां दोन्ही आकार । घडिलें एक शरीर । 
हें अर्धनारी नटेश्वर\- । रूपीं दिसें ॥ ५२ ॥ 
नाना वाढिली दिवसें । कळा बिंबीं पैसे । 
परी सिनानें लेवे जैसें । चंद्रीं नाहीं ॥ ५३ ॥ 
तैसींं सिनानीं चारीं पदें । श्लोक तो श्लोकावच्छेदें । 
अध्यावो अध्यायभेदें । गमे कीर ॥ ५४ ॥ 
परी प्रमेयाची उजरी । आनान रूप न धरी । 
नाना रत्नमणीं दोरी । एकचि जैसी ॥ ५५ ॥ 
मोतियें मिळोनि बहुवें । एकावळीचा पाडु आहे । 
परी शोभे रूप होये । एकचि तेथ ॥ ५६ ॥ 
फुलांफुलसरां लेख चढे । द्रुतीं दुजी अंगुळी न पडे । 
श्लोक अध्याय तेणें पाडें । जाणावे हे ॥ ५७ ॥ 
सात शतें श्लोक । अध्यायां अठरांचे लेख । 
परी देवो बोलिले एक । जें दुजें नाहीं ॥ ५८ ॥ 

आणि म्यांही न सांडूनि ते सोये । ग्रंथ व्यक्ति केली आहे । 
प्रस्तुत तेणें निर्वाहे । निरूपण आइका ॥ ५९ ॥ 
तरी सतरावा अध्यावो । पावतां पुरता ठावो । 
जें संपतां श्लोकीं देवो । बोलिले ऐसें ॥ ६० ॥ 
अर्जुना ब्रह्मनामाच्याविखीं। बुद्धि सांडूनि आस्तिकीं । 
कर्मे कीजती तितुकींंंं । असंतें होतीं ॥ ६१ ॥ 
हा ऐकोनि देवाचा बोलु । अर्जुना आला डोलु । 
म्हणे कर्मनिष्ठां मळु । ठेविला देखों ॥ ६२ ॥ 
तो अज्ञानांधु तंव बापुडा । ईश्वरुचि न देखे एवढा । 
तेथ नामचि एक पुढां । कां सुझे तया ॥ ६३ ॥ 
आणि रजतमें दोन्हीं । गेलियावीण श्रद्धा सानी । 
ते कां लागे अभिधानीं । ब्रह्माचिये ? । ॥ ६४ ॥ 
मग कोता खेंव देणें । वार्तेवरील धावणें । 
सांडी पडे खेळणें । नागिणीचें तें ॥ ६५ ॥ 
तैसीं कर्में दुवाडें । तयां जन्मांतराची कडे । 
दुर्मेळावे येवढे । कर्मामाजीं ॥ ६६ ॥ 
ना विपायें हें उजू होये । तरी ज्ञानाची योग्यता लाहे । 
येऱ्हवीं येणेंचि जाये । निरयालया ॥ ६७ ॥ 
कर्मीं हा ठायवरी । आहाती बहुवा अवसरी । 
आतां कर्मठां कैं वारी । मोक्षाची हे ॥ ६८ ॥ 
तरी फिटो कर्माचा पांगु । कीजो अवघाचि त्यागु । 
आदरिजो अव्यंगु । संन्यासु हा ॥ ६९ ॥ 
कर्मबाधेची कहीं । जेथ भयाची गोठी नाहीं । 
तें आत्मज्ञान जिहीं । स्वाधीन होय ॥ ७० ॥ 
ज्ञानाचें आवाहनमंत्र । जें ज्ञान पिकतें सुक्षेत्र । 
ज्ञान आकर्षितें सूत्र । तंतु जे का ॥ ७१ ॥ 
ते दोनी संन्यास त्याग । अनुष्ठूनि सुटे जग । 
तरी हेंचि आतां चांग । व्यक्त पुसों ॥ ७२ ॥ 
ऐसें म्हणौनि पार्थें । त्यागसंन्यासव्यवस्थे । 
रूप होआवया जेथें । प्रश्नु केला ॥ ७३ ॥ 
तेथ प्रत्युत्तरें बोली । श्रीकृष्णें जे चावळिली । 
तया व्यक्ति जाली । अष्टादशा ॥ ७४ ॥ 
एवं जन्यजनकभावें । अध्यावो अध्यायातें प्रसवे । 
आतां ऐका बरवें । पुसिलें जें ॥ ७५ ॥ 
तरी पंडुकुमरें तेणें । देवाचें सरतें बोलणें । 
जाणोनि अंतःकरणें । काणी घेतली ॥ ७६ ॥ 
येऱ्हवीं तत्वविषयीं भला । तो निश्चितु असे कीर जाहला । 
परी देवो राहे उगला । तें साहावेना ॥ ७७ ॥ 
वत्स धालयाही वरी । धेनू न वचावी दुरी । 
अनन्य प्रीतीची परी । ऐसी आहे ॥ ७८ ॥ 
तेणें काजेवीणही बोलावें । तें देखीलें तरी पाहावें । 
भोगितां चाड दुणावे । पढियंतयाठायीं ॥ ७९ ॥ 
ऐसी प्रेमाची हे जाती । आणि पार्थ तंव तेचि मूर्ती । 
म्हणौनि करूं लाहे खंती । उगेपणाची ॥ ८० ॥ 
आणि संवादाचेनि मिषें । जे अव्यवहारी वस्तु असे । 
ते भोगिजे कीं जैसें । आरिसां रूप ॥ ८१ ॥ 
मग संवादु तोही पारुखे । तरी भोगितां भोगणें थोके । 
हें कां साहवेल सुखें । लांचावलेया ? ॥ ८२ ॥ 
यालागीं त्याग संन्यास । पुसावयाचें घेऊनि मिस । 
मग उपलविलें दुस । गीतेंचें तें ॥ ८३ ॥ 
अठरावा अध्यावो नोहे । हे एकाध्यायी गीताचि आहे । 
जैं वांसरुचि गाय दुहे । तैं वेळु कायसा ॥ ८४ ॥ 
तैसी संपतां अवसरीं । गीता आदरविली माघारीं । 
स्वामी भृत्याचा न करी । संवादु काई ? ॥ ८५ ॥ 
परी हें असो ऐसें । अर्जुनें पुसिजत असे । 
म्हणे विनंती विश्वेशें । अवधारिजो ॥ ८६ ॥ 


अर्जुन उवाच ।
संन्यासस्य महाबाहो तत्त्वमिच्छामि वेदितुम् ।
त्यागस्य च हृषीकेश पृथक्केशिनिषूदन ॥ १॥


हां जी संन्यासु आणि त्यागु । इयां दोहीं एक अर्थीं लागु । 
जैसा सांघातु आणि संघु । संघातेंचि बोलिजे ॥ ८७ ॥ 
तैसेंचि त्यागें आणि संन्यासें । त्यागुचि बोलिजतु असे । 
आमचेनि तंव मानसें । जाणिजे हेंचि ॥ ८८ ॥ 
ना कांहीं आथी अर्थभेदु । तो देवो करोतु विशदु । 
तेथ म्हणती श्रीमुकुंदु । भिन्नचि पैं ॥ ८९ ॥ 
तरी अर्जुना तुझ्या मनीं । त्याग संन्यास दोनी । 
एकार्थ गमलें हें मानीं । मीही साच ॥ ९० ॥ 
इहीं दोहीं कीर शब्दीं । त्यागुचि बोलिजे त्रिशुद्धी । 
परी कारण एथ भेदीं । येतुलेंचि ॥ ९१ ॥ 
जें निपटूनि कर्म सांडिजे । तें सांडणें संन्यासु म्हणिजे । 
आणि फलमात्र का त्यजिजे । तो त्यागु गा ॥ ९२ ॥ 
तरी कोणा कर्माचें फळ । सांडिजे कोण कर्म केवळ । 
हेंही सांगों विवळ । चित्त दे पां ॥ ९३ ॥ 
तरी आपैसीं दांगें डोंगर । झाडें डाळती अपार । 
तैसें लांबे राजागर । नुठिती ते ॥ ९४ ॥ 
न पेरितां सैंघ तृणें । उठती तैसें साळीचें होणें । 
नाहीं गा राबाउणें । जियापरी ॥ ९५ ॥ 
कां अंग जाहलें सहजें । परी लेणें उद्यमें कीजे । 
नदी आपैसी आपादिजे । विहिरी जेवीं ॥ ९६ ॥ 
तैसें नित्य नैमित्तिक । कर्म होय स्वाभाविक । 
परी न कामितां कामिक । न निफजे जें ॥ ९७ ॥ 


श्रीभगवानुवाच ।
काम्यानां कर्मणां न्यासं संन्यासं कवयो विदुः ।
सर्वकर्मफलत्यागं प्राहुस्त्यागं विचक्षणाः ॥ २॥


कां कामनेचेनि दळवाडें । जें उभारावया घडे । 
अश्वमेधादिक फुडे । याग जेथ ॥ ९८ ॥ 
वापी कूप आराम । अग्रहारें हन महाग्राम । 
आणीकही नाना संभ्रम । व्रतांचे ते ॥ ९९ ॥ 
ऐसें इष्टापूर्त सकळ । जया कामना एक मूळ । 
जें केलें भोगवी फळ । बांधोनियां ॥ १०० ॥ 
देहाचिया गांवा अलिया । जन्ममृत्यूचिया सोहळिया । 
ना म्हणों नये धनंजया । जियापरी ॥ १०१ ॥ 
का ललाटींचें लिहिलें । न मोडे गा कांहीं केलें । 
काळेगोरेपण धुतलें । फिटों नेणे ॥ १०२ ॥ 
केलें काम्य कर्म तैसें । फळ भोगावया धरणें बैसे । 
न फेडितां ऋण जैसें । वोसंडीना ॥ १०३ ॥ 
कां कामनाही न करितां । अवसांत घडे पंडुसुता । 
तरी वायकांडें न झुंजतां । लागे जैसें ॥ १०४ ॥ 
गूळ नेणतां तोंडीं । घातला देचि गोडी । 
आगी मानूनि राखोंडी । चेपिला पोळी ॥ १०५ ॥ 
काम्यकर्मी हें एक । सामर्थ्य आथी स्वाभाविक । 
म्हणौनि नको कौतुक । मुमुक्षु एथ ॥ १०६ ॥ 
किंबहुना पार्था ऐसें । जें काम्य कर्म गा असे । 
तें त्यजिजे विष जैसें । वोकूनियां ॥ १०७ ॥ 
मग तया त्यागातें जगीं । संन्यासु ऐसया भंगीं । 
बोलिजे अंतरंगीं । सर्वद्रष्टा ॥ १०८ ॥ 
हें काम्य कर्म सांडणें । तें कामनेतेंचि उपडणें । 
द्रव्यत्यागें दवडणें । भय जैसें ॥ १०९ ॥ 
आणि सोमसूर्यग्रहणें । येऊनि करविती पार्वणें । 
का मातापितरमरणें । अंकित जे दिवस ॥ ११० ॥ 
अथवा अतिथी हन पावे । हें ऐसैसें पडे जैं करावें । 
तैं तें कर्म जाणावें । नौमित्तिक गा ॥ १११ ॥ 
वार्षिया क्षोमे गगन । वसंतें दुणावे वन । 
देहा श्रृंगारी यौवन\- । दशा जैसी ॥ ११२ ॥ 
का सोमकांतु सोमें पघळें । सूर्यें फांकती कमळें । 
एथ असे तेंचि पाल्हाळे । आन नये ॥ ११३ ॥ 
तैसें नित्य जें का कर्म । तेंचि निमित्ताचे लाहे नियम । 
एथ उंचावे तेणें नाम । नैमित्तिक होय ॥ ११४ ॥ 
आणि सायंप्रातर्मध्यान्हीं । जें कां करणीय प्रतिदिनीं । 
परी दृष्टि जैसी लोचनीं । अधिक नोहे ॥ ११५ ॥ 
कां नापादितां गती । चरणीं जैसी आथी । 
नातरी ते दीप्ती । दीपबिंबीं ॥ ११६ ॥ 
वासु नेदितां जैसे । चंदनीं सौरभ्य असे । 
अधिकाराचे तैसें । रूपचि जें ॥ ११७ ॥ 
नित्य कर्म ऐसें जनीं । पार्था बोलिजे तें मानीं । 
एवं नित्य नैमित्तिक दोन्हीं । दाविलीं तुज ॥ ११८ ॥ 
हेंचि नित्य नैमित्तिक । अनुष्ठेय आवश्यक । 
म्हणौनि म्हणोंं पाहती एक । वांझ ययातें ॥ ११९ ॥ 
परी भोजनीं जैसें होये । तृप्ति लाहे भूक जाये । 
तैसे नित्यनैमित्तिकीं आहे । सर्वांगीं फळ ॥ १२० ॥ 
कीड आगिठां पडे । तरी मळु तुटे वानी चढे । 
यया कर्मा तया सांगडें । फळ जाणावें ॥ १२१ ॥ 
जे प्रत्यवाय तंव गळे । स्वाधिकार बहुवें उजळे । 
तेथ हातोफळिया मिळे । सद्गतीसी ॥ १२२ ॥ 
येवढेवरी ढिसाळ । नित्यनैमित्तिकीं आहे फळ । 
परी तें त्यजिजे मूळ । नक्षत्रीं जैसें ॥ १२३ ॥
लता पिके आघवी । तंव च्यूत बांधे पालवीं । 
मग हात न लावित माधवीं । सोडूनि घाली ॥ १२४ ॥ 
तैसी नोलांडितां कर्मरेखा । चित्त दीजे नित्यनैमित्तिका । 
पाठीं फळा कीजे अशेखा । वांताचे वानी ॥ १२५ ॥ 
यया कर्म फळत्यागातें । त्यागु म्हणती पैं जाणते । 
एवं त्याग संन्यास तूतें । परीसविले ॥ १२६ ॥ 
हा संन्यासु जैं संभवे । तैं काम्य बाधूं न पावे । 
निषिद्ध तंव स्वभावें । निषेधें गेलें ॥ १२७ ॥ 
आणि नित्यादिक जें असे । तें येणें फलत्यागें नसे । 
शिर लोटलिया जैसें । येर आंग ॥ १२८ ॥ 
मग सस्य फळपाकांत । तैसें निमालिया कर्मजात । 
आत्मज्ञान गिंवसीत । अपैसें ये ॥ १२९ ॥ 
ऐसिया निगुती दोनी । त्याग संन्यास अनुष्ठानीं । 
पडले गा आत्मज्ञानीं । बांधती पाटु ॥ १३० ॥ 
नातरी हे निगुती चुके । मग त्यागु कीजे हाततुकें । 
तैं कांहीं न त्यजे अधिकें । गोंवींचि पडे ॥ १३१ ॥ 
जें औषध व्याधी अनोळख । तें घेतलिया परतें विख । 
कां अन्न न मानितां भूक । मारी ना काय ? ॥ १३२ ॥ 
म्हणौनि त्याज्य जें नोहे । तेथ त्यागातें न सुवावें । 
त्याज्यालागीं नोहावें । लोभापर ॥ १३३ ॥ 
चुकलिया त्यागाचें वेझें । केला सर्वत्यागुही होय वोझें । 
न देखती सर्वत्र दुजें । वीतराग ते ॥ १३४ ॥ 


त्याज्यं दोषवदित्येके कर्म प्राहुर्मनीषिणः ।
यज्ञदानतपःकर्म न त्याज्यमिति चापरे ॥ ३॥


एकां फळाभिलाष न ठके । ते कर्मांते म्हणती बंधकें । 
जैसें आपण नग्न भांडकें । जगातें म्हणे ॥ १३५ ॥ 
कां जिव्हालंपट रोगिया । अन्नें दूषी धनंजया । 
आंगा न रुसे कोढिया । मासियां कोपे ॥ १३६ ॥ 
तैसे फळकाम दुर्बळ । म्हणती कर्मचि किडाळ । 
मग निर्णयो देती केवळ । त्यजावें ऐसा ॥ १३७ ॥ 
एक म्हणती यागादिक । करावेंचि आवश्यक । 
जे यावांचूनि शोधक । आन नसे ॥ १३८ ॥ 
मनशुद्धीच्या मार्गीं । जैं विजयी व्हावें वेगीं । 
तैं कर्म सबळालागीं । आळसु न कीजे ॥ १३९ ॥ 
भांगार आथी शोधावें । तरी आगी जेवी नुबगावें । 
कां दर्पणालागीं सांचावें । अधिक रज ॥ १४० ॥ 
नाना वस्त्रें चोख होआवीं । ऐसें आथी जरी जीवीं । 
तरी संवदणी न मनावी । मलिन जैसी ॥ १४१ ॥ 
तैसीं कर्में क्लेशकारें । म्हणौनि न न्यावीं अव्हेरें । 
कां अन्नलाभें अरुवारें । रांधितिये उणें ॥ १४२ ॥ 
इहीं इहीं गा शब्दीं । एक कर्मीं बांधिती बुद्धी । 
ऐसा त्यागु विसंवादीं । पडोनि ठेला ॥ १४३ ॥ 
तरी विसंवादु तो फिटे । त्यागाचा निश्चयो भेटे । 
तैसें बोलों गोमटें । अवधान देईं ॥ १४४ ॥ 


निश्चयं शृणु मे तत्र त्यागे भरतसत्तम ।
त्यागो हि पुरुषव्याघ्र त्रिविधः सम्प्रकीर्तितः ॥ ४॥


तरी त्यागु एथें पांडवा । त्रिविधु पैं जाणावा । 
तया त्रिविधाही बरवा । विभाग करूं ॥ १४५ ॥ 
त्यागाचे तीन्ही प्रकार । कीजती जरी गोचर । 
तरी तूं इत्यर्थाचें सार । इतुलें जाण ॥ १४६ ॥ 
मज सर्वज्ञाचिये बुद्धी । जें अलोट माने त्रिशुद्धी । 
निश्चयतत्व तें आधीं । अवधारीं पां ॥ १४७ ॥ 
तरी आपुलिये सोडवणें । जो मुमुक्षु जागों म्हणे । 
तया सर्वस्वें करणें । हेंचि एक ॥ १४८ ॥ 


यज्ञदानतपःकर्म न त्याज्यं कार्यमेव तत् ।
यज्ञो दानं तपश्चैव पावनानि मनीषिणाम् ॥ ५॥


जियें यज्ञदानतपादिकें । इयें कर्में आवश्यकें । 
तियें न सांडावीं पांथिकें । पाउलें जैसीं ॥ १४९ ॥ 
हारपलें न देखिजे । तंव तयाचा मागु न सांडिजे । 
कां तृप्त न होतां न लोटिजे । भाणें जेवीं ॥ १५० ॥ 
नाव थडी न पवतां । न खांडिजे केळी न फळतां । 
कां ठेविलें न दिसतां । दीपु जैसा ॥ १५१ ॥ 
तैसी आत्मज्ञानविखीं । जंव निश्चिती नाहीं निकी । 
तंव नोहावें यागादिकीं । उदासीन ॥ १५२ ॥ 
तरी स्वाधिकारानुरुपें । तियें यज्ञदानें तपें । 
अनुष्ठावींचि साक्षेपें । अधिकेंवर ॥ १५३ ॥ 
जें चालणें वेगावत जाये । तो वेगु बैसावयाचि होये । 
तैसा कर्मातिशयो आहे । नैष्कर्म्यालागीं ॥ १५४ ॥ 
अधिकें जंव जंव औषधी । सेवनेची मांडी बांधी । 
तंव तंव मुकिजे व्याधी । तयाचिये ॥ १५५ ॥ 
तैसीं कर्में हातोपातीं । जैं कीजती यथानिगुती । 
तैं रजतमें झडती । झाडा देऊनी ॥ १५६ ॥ 
कां पाठोवाटीं पुटें । भांगारा खारु देणें घटे । 
तैं कीड झडकरी तुटे । निर्व्याजु होय ॥ १५७ ॥ 
तैसें निष्ठा केलें कर्म । तें झाडी करूनि रजतम । 
सत्वशुद्धीचें धाम । डोळां दावी ॥ १५८ ॥ 
म्हणौनियां धनंजया । सत्वशुद्धी गिंवसितया । 
तीर्थांचिया सावाया । आलीं कर्में ॥ १५९ ॥ 
तीर्थें बाह्यमळु क्षाळे । कर्में अभ्यंतर उजळे । 
एवं तीर्थें जाण निर्मळें । सत्कर्मे.चि ॥ १६० ॥ 
तृषार्ता मरुदेशीं । झळे अमृतें वोळलीं जैसींं । 
कीं अंधालागीं डोळ्यांसी । सूर्यु आला ॥ १६१ ॥ 
बुडतया नदीच धाविन्नली । पडतया पृथ्वीच कळवळिली । 
निमतया मृत्यूनें दिधली । आयुष्यवृद्धी ॥ १६२ ॥ 
तैसें कर्में कर्मबद्धता । मुमुक्षु सोडविले पंडुसुता । 
जैसा रसरीति मरतां । राखिला विषें ॥ १६३ ॥ 
तैसीं एके हातवटिया । कर्में कीजती धनंजया । 
बंधकेंचि सोडवावया । मुख्यें होती ॥ १६४ ॥ 
आतां तेचि हातवटी । तुज सांगों गोमटी । 
जया कर्मातें किरीटी । कर्मचि रुसे ॥ १६५ ॥ 


एतान्यपि तु कर्माणि सण्‌गं त्यक्त्वा फलानि च ।
कर्तव्यानीति मे पार्थ निश्चितं मतमुत्तमम् ॥ ६॥


तरी महायागप्रमुखें । कर्मे निफजतांही अचुकें । 
कर्तेपणाचें न ठाके । फुंजणें आंगीं ॥ १६६ ॥ 
जो मोलें तीर्था जाये । तया मी यात्रा करितु आहे । 
ऐसिये श्लाघ्यतेचा नोहे । तोषु जेवीं ॥ १६७ ॥ 
कां मुद्रा समर्थाचिया । जो एकवटु झोंबे राया । 
तो मी जिणता ऐसिया । न येचि गर्वा ॥ १६८ ॥ 
जो कासें लागोनि तरे । तया पोहती ऊर्मी नुरे । 
पुरोहितु नाविष्करे । दातेपणें ॥ १६९ ॥ 
तैसें कर्तृत्व अहंकारें । नेघोनि यथा अवसरें । 
कृत्यजातांचें मोहरें । सारीजती ॥ १७० ॥ 
केल्या कर्मा पांडवा । जो आथी फळाचा यावा । 
तया मोहरा हों नेदावा । मनोरथु ॥ १७१ ॥ 
आधींचि फळीं आस तुटिया । कर्मे आरंभावीं धनंजया । 
परावें बाळ धाया । पाहिजे जैसें ॥ १७२ ॥ 
पिंपरुवांचिया आशा । न शिंपिजे पिंपळु जैसा । 
तैसिया फळनिराशा । कीजती कर्में ॥ १७३ ॥ 
सांडूनि दुधाची टकळी । गोंवारी गांवधेनु वेंटाळी । 
किंबहुना कर्मफळीं । तैसें कीजे ॥ १७४ ॥ 
ऐसी हे हातवटी । घेऊनि जे क्रिया उठी । 
आपणा आपुलिया गांठी । लाहेची तो ॥ १७५ ॥ 
म्हणौनि फळीं लागु । सांडोनि देहसंगु । 
कर्में करावीं हा चांगु । निरोपु माझा ॥ १७६ ॥ 
जो जीवबंधीं शिणला । सुटके जाचे आपला । 
तेणें पुढतपुढतीं या बोला । आन न कीजे ॥ १७७ ॥ 


नियतस्य तु संन्यासः कर्मणो नोपपद्यते ।
मोहात्तस्य परित्यागस्तामसः परिकीर्तितः ॥ ७॥


नातरी आंधाराचेनि रोखें । जैसीं डोळां रोंविजती नखें । 
तैसा कर्मद्वेषें अशेखें । कर्मेंचि सांडी ॥ १७८ ॥ 
तयाचें जें कर्म सांडणें । तें तामस पैं मी म्हणें । 
शिसाराचे रागें लोटणें । शिरचि जैसें ॥ १७९ ॥ 
हां गा मार्गु दुवाडु होये । तरी निस्तरितील पाये । 
कीं तेचि खांडणें आहे । मार्गापराधें ॥ १८० ॥ 
भुकेलियापुढें अन्न । हो कां भलतैसें उन्ह । 
तरी बुद्धी न घेतां लंघन । भाणें पापरां हल्या ॥ १८१ ॥ 
तैसा कर्माचा बाधु कर्में । निस्तरीजे करितेनि वर्में । 
हे तामसु नेणें भ्रमें । माजविला ॥ १८२ ॥ 
कीं स्वभावें आलें विभागा । तें कर्मचि वोसंडी पैं गा । 
तरी झणें आतळा त्यागा । तामसा तया ॥ १८३ ॥ 


दुःखमित्येव यत्कर्म कायक्लेशभयात्त्यजेत् ।
स कृत्वा राजसं त्यागं नैव त्यागफलं लभेत् ॥ ८॥


अथवा स्वाधिकारु बुझे । आपले विहितही सुजे । 
परी करितया उमजे । निबरपणा ॥ १८४ ॥ 
जे कर्माची ऐलीकड । नावेक दिसे दुवाड । 
जे वाहतिये वेळे जड । शिदोरी जैसी ॥ १८५ ॥ 
जैसा निंब जिभे कडवटु । हिरडा पहिलें तुरटु । 
तैसा कर्मा ऐल शेवटु । खणुवाळा होय ॥ १८६ ॥ 
कां धेनु दुवाड शिंग । शेवंतीये अडव आंग । 
भोजनसुख महाग । पाकु करितां ॥ १८७ ॥ 
तैसें पुढतपुढती कर्म । आरंभींच अति विषम । 
म्हणौनि तो तें श्रम । करितां मानी ॥ १८८ ॥ 
येऱ्हवीं विहितत्वें मांडी । परी घालितां असुरवाडीं । 
तेथ पोळला ऐसा सांडी । आदरिलेंही ॥ १८९ ॥ 
म्हणे वस्तु देहासारिखी । आली बहुतीं भाग्यविशेखीं । 
मा जाचूं कां कर्मादिकीं । पापिया जैसा ? ॥ १९० ॥ 
केलें कर्मीं जे द्यावें । तें झणें मज होआवें । 
आजि भोगूं ना कां बरवे । हातींचे भोग ? ॥ १९१ ॥ 
ऐसा शरीराचिया क्लेशा । भेणें कर्में वीरेशा । 
सांडी तो परीयेसा । राजसु त्यागु ॥ १९२ ॥ 
येऱ्हवीं तेथही कर्म सांडे । परी तया त्यागफळ न जोडे । 
जैसें उतलें आगीं पडे । तें नलगेचि होमा ॥ १९३ ॥ 
कां बुडोनि प्राण गेले । ते अर्धोदकीं निमाले । 
हें म्हणों नये जाहलें । दुर्मरणचि ॥ १९४ ॥ 
तैसें देहाचेनि लोभें । जेणें कर्मा पाणी सुभे । 
तेणें साच न लभे । त्यागाचें फळ ॥ १९५ ॥ 
किंबहुना आपुलें । जैं ज्ञान होय उदया आलें । 
तैं नक्षत्रातें पाहलें । गिळी जैसें ॥ १९६ ॥ 
तैशा सकारण क्रिया । हारपती धनंजया । 
तो कर्मत्यागु ये जया । मोक्षफळासी ॥ १९७ ॥ 
तें मोक्षफळ अज्ञाना । त्यागिया नाहीं अर्जुना । 
म्हणौनि तो त्यागु न माना । राजसु जो ॥ १९८ ॥ 
तरी कोणे पां एथ त्यागें । तें मोक्षफळ घर रिघे । 
हेंही आइक प्रसंगे । बोलिजेल ॥ १९९ ॥ 


कार्यमित्येव यत्कर्म नियतं क्रियतेऽर्जुन ।
सण्‌गं त्यक्त्वा फलं चैव स त्यागः सात्त्विको मतः ॥ ९॥


तरी स्वाधिकाराचेनि नांवें । जें वांटिया आलें स्वभावें । 
तें आचरे विधिगौरवें । शृंगारोनि ॥ २०० ॥ 
परी हें मी करितु असें । ऐसा आठवु त्यजी मानसें । 
तैसेचि पाणी दे आशे । फळाचिये ॥ २०१ ॥ 
पैं अवज्ञा आणि कामना । मातेच्या ठायीं अर्जुना । 
केलिया दोनी पतना । कारण होती ॥ २०२ ॥ 
तरी दोनीं यें त्यजावीं । मग माताची ते भजावी । 
वांचूनि मुखालागीं वाळावी । गायचि सगळी ? ॥ २०३ ॥ 
आवडतियेही फळीं । असारें साली आंठोळीं । 
त्यासाठीं अवगळी । फळातें कोण्ही ? ॥ २०४ ॥ 
तैसा कर्तृत्वाचा मदु । आणि कर्मफळाचा आस्वादु । 
या दोहींचें नांव बंधु । कर्माचा कीं ॥ २०५ ॥ 
तरी या दोहींच्या विखीं । जैसा बापु नातळे लेंकीं । 
तैसा हों न शके दुःखी । विहिता क्रिया ॥ २०६ ॥ 
हा तो त्याग तरुवरु । जो गा मोक्षफळें ये थोरु । 
सात्विक ऐसा डगरु । यासींच जगीं ॥ २०७ ॥ 
आतां जाळूनि बीज जैसें । झाडा कीजे निर्वंशें । 
फळ त्यागूनि कर्म तैसें । त्यजिलें जेणें ॥ २०८ ॥ 
लोह लागतखेंवो परीसीं । धातूची गंधिकाळिमा जैसी । 
जाती रजतमें तैसीं । तुटलीं दोन्ही ॥ २०९ ॥ 
मग सत्वें चोखाळें । उघडती आत्मबोधाचे डोळे । 
तेथ मृगांबु सांजवेळे । होय जैसें ॥ २१० ॥ 
तैसा बुद्ध्यादिकांपुढां । असतु विश्वाभासु हा येवढा । 
तो न देखे कवणीकडां । आकाश जैसें ॥ २११ ॥ 


न द्वेष्ट्यकुशलं कर्म कुशले नानुषज्जते ।
त्यागी सत्त्वसमाविष्टो मेधावी छिन्नसंशयः ॥ १०॥


म्हणौनि प्राचिनाचेनि बळें । अलंकृतें कुशलाकुशलें । 
तियें व्योमाआंगीं आभाळें । जिरालीं जैसीं ॥ २१२ ॥ 
तैसीं तयाचिये दिठी । कर्में चोखाळलीं किरीटी । 
म्हणौनि सुखदुःखीं उठी । पडेना तो ॥ २१३ ॥ 
तेणें शुभकर्म जाणावें । मग तें हर्षें करावें । 
कां अशुभालागीं होआवें । द्वेषिया ना ॥ २१४ ॥ 
तरी इयाविषयींचा कांहीं । तया एकुही संदेहो नाहीं । 
जैसा स्वप्नाच्या ठायीं । जागिन्नलिया ॥ २१५ ॥ 
म्हणौनि कर्म आणि कर्ता । या द्वैतभावाची वार्ता । 
नेणें तो पंडुसुता । सात्विक त्यागु ॥ २१६ ॥ 
ऐसेनि कर्में पार्था । त्यजिलीं त्यजिती सर्वथा । 
अधिकें बांधिती अन्यथा । सांडिलीं तरी ॥ २१७ ॥ 


न हि देहभृता शक्यं त्यक्तुं कर्माण्यशेषतः ।
यस्तु कर्मफलत्यागी स त्यागीत्यभिधीयते ॥ ११॥


आणि हां गा सव्यसाची । मूर्ति लाहोनि देहाची । 
खंती करिती कर्माची । ते गांवढे गा ॥ २१८ ॥ 
मृत्तिकेचा वीटु । घेऊनि काय करील घटु ? । 
केउता ताथु पटु । सांडील तो ? ॥ २१९ ॥ 
तेवींचि वन्हित्व आंगीं । आणि उबे उबगणें आगी । 
कीं तो दीपु प्रभेलागीं । द्वेषु करील काई ? ॥ २२० ॥ 
हिंगु त्रासिला घाणी । तरी कैचें सुगंधत्व आणी ? । 
द्रवपण सांडूनि पाणी । कें राहे तें ? ॥ २२१ ॥ 
तैसा शरीराचेनि आभासें । नांदतु जंव असे । 
तंव कर्मत्यागाचें पिसें । काइसें तरी ? ॥ २२२ ॥ 
आपण लाविजे टिळा । म्हणौनि पुसों ये वेळोवेळा । 
मा घाली फेडी निडळा । कां करूं ये गा ? ॥ २२३ ॥ 
तैसें विहित स्वयें आदरिलें । म्हणौनि त्यजूं ये त्यजिलें । 
परी कर्मचि देह आतलें । तें कां सांडील गा ? ॥ २२४ ॥ 
जें श्वासोच्छ्वासवरी । होत निजेलियाहीवरी । 
कांहीं न करणेंयाचि परी । होती जयाची ॥ २२५ ॥ 
या शरीराचेनि मिसकें । कर्मची लागलें असिकें । 
जितां मेलया न ठाके । इया रीती ॥ २२६ ॥ 
यया कर्मातें सांडिती परी । एकीचि ते अवधारीं । 
जे करितां न जाइजे हारीं । फळशेचिये ॥ २२७ ॥ 
कर्मफळ ईश्वरीं अर्पे । तत्प्रसादें बोधु उद्दीपें । 
तेथ रज्जुज्ञानें लोपे । व्याळशंका ॥ २२८ ॥ 
तेणें आत्मबोधें तैसें । अविद्येसीं कर्म नाशे । 
पार्था त्यजिजे जैं ऐसें । तैं त्यजिलें होय ॥ २२९ ॥ 
म्हणौनि इयापरी जगीं । कर्में करितां मानूं त्यागी । 
येर मुर्छने नांव रोगी । विसांवा जैसा ॥ २३० ॥ 
तैसा कर्मीं शिणे एकीं । तो विसांवो पाहे आणिकीं । 
दांडेयाचे घाय बुकी । धाडणें जैसें ॥ २३१ ॥ 
परी हें असो पुढती । तोचि त्यागी त्रिजगतीं । 
जेणें फळत्यागें निष्कृती । नेलें कर्म ॥ २३२ ॥ 


अनिष्टमिष्टं मिश्रं च त्रिविधं कर्मणः फलम् ।
भवत्यत्यागिनां प्रेत्य न तु संन्यासिनां क्वचित् ॥ १२॥


येऱ्हवीं तरी धनंजया । त्रिविधा कर्मफळा गा यया । 
समर्थ ते कीं भोगावया । जे न सांडितीचि आशा ॥ २३३ ॥ 
आपणचि विऊनि दुहिता । कीं न मम म्हणे पिता । 
तो सुटे कीं प्रतिग्रहीता । जांवई शिरके ॥ २३४ ॥ 
विषाचे आगरही वाहती । तें विकितां सुखें लाभे जिती । 
येर निमालें जे घेती । वेंचोनि मोलें ॥ २३५ ॥ 
तैसें कर्ता कर्म करू । अकर्ता फळाशा न धरू । 
एथ न शके आवरूं । दोहींतें कर्म ॥ २३६ ॥ 
वाटे पिकलिया रुखाचें । फळ अपेक्षी तयाचें । 
तेवीं साधारण कर्माचें । फळ घे तया ॥ २३७ ॥ 
परी करूनि फळ नेघे । तो जगाच्या कामीं न रिघे । 
जे त्रिविध जग अवघें । कर्मफळ हें ॥ २३८ ॥ 
देव मनुष्य स्थावर । यया नांव जगडंबर । 
आणि हे तंव तिन्ही प्रकार । कर्मफळांचे ॥ २३९ ॥ 
तेंचि एक गा अनिष्ट । एक तें केवळ इष्ट । 
आणि एक इष्टानिष्ट । त्रिविध ऐसें ॥ २४० ॥ 
परी विषयमंतीं बुद्धी । आंगीं सूनि अविधी । 
प्रवर्तती जे निषिद्धीं । कुव्यापारीं ॥ २४१ ॥ 
तेथ कृमि कीट लोष्ट । हे देह लाहती निकृष्ट । 
तया नाम तें अनिष्ट । कर्मफळ ॥ २४२ ॥ 
कां स्वधर्मा मानु देतां । स्वाधिकारु पुढां सूतां । 
सुकृत कीजे पुसतां । आम्नायातें ॥ २४३ ॥ 
तैं इंद्रादिक देवांचीं । देहें लाहिजती सव्यसाची । 
तया कर्मफळा इष्टाची । प्रसिद्धि गा ॥ २४४ ॥ 
आणि गोड आंबट मिळे । तेथ रसांतर फरसाळें । 
उठी दोंही वेगळें । दोहीं जिणतें ॥ २४५ ॥ 
रेचकुचि योगवशें । होय स्तंभावयादोषें । 
तेवीं सत्यासत्य समरसें । सत्यासत्यचि जिणिजे ॥ २४६ ॥ 
म्हणौनि समभागें शुभाशुभें । मिळोनि अनुष्ठानाचें उभें । 
तेणें मनुष्यत्व लाभे । तें मिश्र फळ ॥ २४७ ॥ 
ऐसें त्रिविध यया भागीं । कर्मफळ मांडलेसें जगीं । 
हें न सांडी तयां भोगीं । जें सूदले आशा ॥ २४८ ॥ 
जेथें जिव्हेचा हातु फांटे । तंव जेवितां वाटे गोमटें । 
मग परीणामीं शेवटें । अवश्य मरण ॥ २४९ ॥ 
संवचोरमैत्री चांग । जंव न पविजे तें दांग । 
सामान्या भली आंग । न शिवे तंव ॥ २५० ॥ 
तैसीं कर्में करितां शरीरीं । लाहती महत्त्वाची फरारी । 
पाठीं निधनीं एकसरी । पावती फळें ॥ २५१ ॥ 
तैसा समर्थु आणि ऋणिया । मागों आला बाइणिया । 
न लोटे तैसा प्राणिया । पडे तो भोगु ॥ २५२ ॥ 
मग कणिसौनि कणु झडे । तो विरूढला कणिसा चढे । 
पुढती भूमी पडे । पुढती उठी ॥ २५३ ॥ 
तैसें भोगीं जें फळ होय । तें फळांतरें वीत जाय । 
चालतां पावो पाय । जिणिजे जैसा ॥ २५४ ॥ 
उताराचिये सांगडी । ठाके ते ऐलीच थडी । 
तेवीं न मुकीजती वोढी । भोग्याचिये ॥ २५५ ॥ 
पैं साध्यसाधनप्रकारें । फळभोगु तो पसरे । 
एवं गोंविले संसारें । अत्यागी ते ॥ २५६ ॥ 
येऱ्हवीं जाईचियां फुलां फांकणें । त्याचि नाम जैसें सुकणें । 
तैसें कर्ममिषें न करणें । केलें जिहीं ॥ २५७ ॥ 
बीजचि वरोसि वेंचे । तेथ वाढती कुळवाडी खांचे । 
तेवीं फळत्यागें कर्माचें । सारिलें काम ॥ २५८ ॥ 
ते सत्वशुद्धि साहाकारें । गुरुकृपामृततुषारें । 
सासिन्नलेनि बोधें वोसरे । द्वैतदैन्य ॥ २५९ ॥ 
तेव्हां जगदाभासमिषें । स्फुरे तें त्रिविध फळ नाशे । 
एथ भोक्ता भोग्य आपैसें । निमालें हें ॥ २६० ॥ 
घडे ज्ञानप्रधानु हा ऐसा । संन्यासु जयां वीरेशा । 
तेचि फलभोग सोसा । मुकले गा ॥ २६१ ॥ 
आणि येणें कीर संन्यासें । जैं आत्मरूपीं दिठी पैसे । 
तैं कर्म एक ऐसें । देखणें आहे ? ॥ २६२ ॥ 
पडोनि गेलिया भिंती । चित्रांची केवळ होय माती । 
कां पाहालेया राती । आंधारें उरे ? ॥ २६३ ॥ 
जैं रूपचि नाहीं उभें । तैं साउली काह्याची शोभे ? । 
दर्पणेवीण बिंबें । वदन कें पां ? ॥ २६४ ॥ 
फिटलिया निद्रेचा ठावो । कैचा स्वप्नासि प्रस्तावो ? । 
मग साच का वावो । कोण म्हणे ? ॥ २६५ ॥ 
तैसें गा संन्यासें येणें । मूळ अविद्येसीचि नाहीं जिणें । 
मा तियेचें कार्य कोणें । घेपे दीजे ? ॥ २६६ ॥ 
म्हणौनि संन्यासी ये पाहीं । कर्माची गोठी कीजेल खई । 
परी अविद्या आपुलाम् देहीं । आहे जै कां ॥ २६७ ॥ 
जैं कर्तेपणाचेनि थांवें । आत्मा शुभाशुभीं धांवें । 
दृष्टि भेदाचिये राणिवे । रचलीसे जैं ॥ २६८ ॥ 
तैं तरी गा सुवर्मा । बिजावळी आत्मया कर्मा । 
अपाडें जैसी पश्चिमा । पूर्वेसि कां ॥ २६९ ॥ 
नातरी आकाशा का आभाळा । सूर्या आणि मृगजळा । 
बिजावळी भूतळा । वायूसि जैसी ॥ २७० ॥ 
पांघरौनि नईचें उदक । असे नईचिमाजीं खडक । 
परी जाणिजे का वेगळिक । कोडीची ते ॥ २७१ ॥ 
हो कां उदकाजवळी । परी सिनानीचि ते बाबुळी । 
काय संगास्तव काजळी । दीपु म्हणों ये ? ॥ २७२ ॥ 
जरी चंद्रीं जाला कलंकु । तरी चंद्रेसीं नव्हे एकु । 
आहे दृष्टी डोळ्यां विवेकु । अपाडु जेतुला ॥ २७३ ॥ 
नाना वाटा वाटे जातया । वोघा वोघीं वाहातया । 
आरसा आरसां पाहातया । अपाडु जेतुला ॥ २७४ ॥ 
पार्था गा तेतुलेनि मानें । आत्मेंनिसीं कर्म सिनें । 
परी घेवविजे अज्ञानें । तें कीर ऐसें ॥ २७५ ॥ 
विकाशें रवीतें उपजवी । द्रुती अलीकरवी भोगवी । 
ते सरोवरीं कां बरवी । अब्जिनी जैसी ॥ २७६ ॥ 
पुढतपुढती आत्मक्रिया । अन्यकारणकाचि तैशिया । 
करूं पांचांही तयां । कारणां रूप ॥ २७७ ॥ 


पञ्चैतानि महाबाहो कारणानि निबोध मे ।
साण्‌ख्ये कृतान्ते प्रोक्तानि सिद्धये सर्वकर्मणाम् ॥ १३॥


आणि पांचही कारणें तियें । तूंही जाणसील विपायें । 
जें शास्त्रें उभऊनी बाहे । बोलती तयांते ॥ २७८ ॥ 
वेदरायाचिया राजधानीं । सांख्यवेदांताच्या भुवनीं । 
निरूपणाच्या निशाणध्वनीं । गर्जती जियें ॥ २७९ ॥ 
जें सर्वकर्मसिद्धीलागीं । इयेंचि मुद्दलें हो जगीं । 
तेथ न सुवावा अभंगीं । आत्मराजु ॥ २८० ॥ 
ह्या बोलाचि डांगुरटी । तियें प्रसिद्धीचि आली किरीटी । 
म्हणौनि तुझ्या हन कर्णपुटीं । वसों हें काज ॥ २८१ ॥ 
आणि मुखांतरीं आइकिजे । तैसें कायसें हें ओझें । 
मी चिद्रत्न तुझें । असतां हातीं ॥ २८२ ॥ 
दर्पणु पुढां मांडलेया । कां लोकांचियां डोळयां । 
मानु द्यावा पहावया । आपुलें निकें ॥ २८३ ॥ 
भक्त जैसेनि जेथ पाहे । तेथ तें तेंचि होत जाये । 
तो मी तुझें जाहालों आहें । खेळणें आजी ॥ २८४ ॥ 
ऐसें हें प्रीतीचेनि वेगें । देवो बोलतां से नेघे । 
तंव आनंदामाजीं आंगें । विरतसे येरु ॥ २८५ ॥ 
चांदिणियाचा पडिभरु । होतां सोमकांताचा डोंगरु । 
विघरोनि सरोवरु । हों पाहे जैसा ॥ २८६ ॥ 
तैसें सुख आणि अनुभूती । या भावांची मोडूनि भिंती । 
आतलें अर्जुनाकृति । सुखचि जेथ ॥ २८७ ॥ 
तेथ समर्थु म्हणौनि देवा । अवकाशु जाहला आठवा । 
मग बुडतयाचा धांवा । जीवें केला ॥ २८८ ॥ 
अर्जुना येसणें धेंडें । प्रज्ञा पसरेंसीं बुडे । 
आलें भरतें एवढें । तें काढूनि पुढती ॥ २८९ ॥ 
देवो म्हणे हां गा पार्था । तूं आपणपें देख सर्वथा । 
तंव श्वासूनि येरें माथा । तुकियेला ॥ २९० ॥ 
म्हणे जाणसी दातारा । मी तुजशीं व्यक्तिशेजारा । 
उबगला आजी एकाहारा । येवों पाहें ॥ २९१ ॥ 
तयाही हा ऐसा । लोभें देतसां जरी लालसा । 
तरी कां जी घालीतसां । आड आड जीवा ? ॥ २९२ ॥ 
तेथ श्रीकृष्ण म्हणती निकें । अद्यापि नाहीं मा ठाऊकें । 
वेडया चंद्रा आणि चंद्रिके । न मिळणें आहे ?॥ २९३ ॥ 
आणि हाही बोलोनि भावो । तुज दाऊं आम्ही भिवों । 
जे रुसतां बांधे थांवो । तें प्रेम गा हें ॥ २९४ ॥ 
एथ एकमेकांचिये खुणें । विसंवादु तंवचि जिणें । 
म्हणौनि असो हें बोलणें । इयेविषयींचें ॥ २९५ ॥ 
मग कैशी कैशी ते आतां । बोलत होतों पंडुसुता । 
सर्व कर्मा भिन्नता । आत्मेनिसीं ॥ २९६ ॥ 
तंव अर्जुन म्हणे देवें । माझिये मनींचेंचि स्वभावें । 
प्रस्ताविलें बरवें । प्रमेय तें जी ॥ २९७ ॥ 
जें सकळ कर्माचें बीज । कारणपंचक तुज । 
सांगेन ऐसी पैज । घेतली कां ॥ २९८ ॥ 
आणि आत्मया एथ कांहीं । सर्वथा लागु नाहीं । 
हें पुढारलासि ते देईं । लाहाणें माझें ॥ २९९ ॥ 
यया बोला विश्वेशें । म्हणितलें तोषें बहुवसे । 
इयेविषयीं धरणें बैसे। ऐसें कें जोडे ? ॥ ३०० ॥ 
तरी अर्जुना निरूपिजेल । तें कीर भाषेआंतुल । 
परी मेचु ये होईजेल । ऋणिया तुज ॥ ३०१ ॥ 
तंव अर्जुन म्हणे देवो । काई विसरले मागील भावो ? । 
इये गोंठीस कीं राखत आहों । मीतूंपण जी ? ॥ ३०२ ॥ 
एथ श्रीकृष्ण म्हणती हो कां । आतां अवधानाचा पसरु निका । 
करूनियां आइका । पुढारलों तें ॥ ३०३ ॥ 
तरी सत्यचि गा धनुर्धरा । सर्वकर्मांचा उभारा । 
होतसे बहिरबाहिरा । करणीं पांचें ॥ ३०४ ॥ 
आणि पांच कारण दळवाडें । जिहीं कर्माकारु मांडे । 
ते हेतुस्तव घडे । पांच आथी ॥ ३०५ ॥ 
येर आत्मतत्त्व उदासीन । तें ना हेतु ना उपादान । 
ना ते अंगें करी संवाहन । कर्मसिद्धीचें ॥ ३०६ ॥ 
तेथ शुभाशुभीं अंशीं । निफजती कर्में ऐसीं । 
राती दिवो आकाशीं । जियापरी ॥ ३०७ ॥ 
तोय तेज धूमु । ययां वायूसीं संगमु । 
जालिया होय अभ्रागमु । व्योम तें नेणें ॥ ३०८ ॥ 
नाना काष्ठीं नाव मिळे । ते नावाडेनि चळे । 
चालविजे अनिळें । उदक तें साक्षी ॥ ३०९ ॥ 
कां कवणे एकें पिंडे । वेंचितां अवतरे भांडें । 
मग भवंडीजे दंडें । भ्रमे चक्र ॥ ३१० ॥ 
आणि कर्तृत्व कुलालाचें । तेथ काय तें पृथ्वीयेचें । 
आधारावांचूनि वेंचे । विचारीं पां । ॥ ३११ ॥ 
हेंहि असो लोकांचिया । राहाटी होतां आघविया । 
कोण काम सवितया । आंगा आलें ? ॥ ३१२ ॥ 
तैसें पांचहेतुमिळणीं । पांचेंचि इहीं कारणीं । 
कीजे कर्मलतांची लावणी । आत्मा सिना ॥ ३१३ ॥ 
आतां तेंचि वेगळालीं । पांचही विवंचूं गा भलीं । 
तुकोनि घेतलीं । मोतियें जैसीं ॥ ३१४ ॥ 


अधिष्ठानं तथा कर्ता करणं च पृथग्विधम् ।
विविधाश्च पृथक्चेष्टा दैवं चैवात्र पञ्चमम् ॥ १४॥


तैसीं यथा लक्षणें । आइकें कर्म\-कारणें । 
तरी देह हें मी म्हणें । पहिलें एथ ॥ ३१५ ॥ 
ययातें अधिष्ठान ऐसें । म्हणिजे तें याचि उद्देशें । 
जे स्वभोग्येंसीं वसे । भोक्ता येथ ॥ ३१६ ॥ 
इंद्रियांच्या दाहें हातीं । जाचोनियां दिवोराती । 
सुखदुःखें प्रकृती । जोडीजती जियें ॥ ३१७ ॥ 
तियें भोगावया पुरुखा । आन ठावोचि नाहीं देखा । 
म्हणौनि अधिष्ठानभाखा । बोलिजे देह ॥ ३१८ ॥ 
हें चोविसांही तत्वांचें । कुटुंबघर वस्तीचें । 
तुटे बंधमोक्षाचें । गुंथाडे एथ ॥ ३१९ ॥ 
किंबहुना अवस्थात्रया । हें अधिष्ठान धनंजया । 
म्हणौनि देहा यया । हेंचि नाम ॥ ३२० ॥ 
आणि कर्ता हें दुजें । कर्माचें कारण जाणिजे । 
प्रतिबिंब म्हणिजे । चैतन्याचें जें ॥ ३२१ ॥ 
आकाशचि वर्षे नीर । तें तळवटीं बांधे नाडर । 
मग बिंबोनि तदाकार । होय जेवीं ॥ ३२२ ॥ 
कां निद्राभरें बहुवें । राया आपणपें ठाउवें नव्हे । 
मग स्वप्नींचिये सामावे । रंकपणीं ॥ ३२३ ॥ 
तैसें आपुलेनि विसरें । चैतन्यचि देहाकारें । 
आभासोनि आविष्करें । देहपणें जें ॥ ३२४ ॥ 
जया विसराच्या देशीं । प्रसिद्धि गा जीवु ऐसी । 
जेणें भाष केली देहेंसी । आघवाविषयीं ॥ ३२५ ॥ 
प्रकृति करी कर्में । तीं म्यां केलीं म्हणे भ्रमें । 
येथ कर्ता येणें नामें । बोलिजे जीवु ॥ ३२६ ॥ 
मग पातेयांच्या केशीं । एकीच उठी दिठी जैसी । 
मोकळी चवरी ऐसी । चिरीव गमे ॥ ३२७ ॥ 
कां घराआंतुल एकु । दीपाचा तो अवलोकु । 
गवाक्षभेदें अनेकु । आवडे जेवीं ॥ ३२८ ॥ 
कां एकुचि पुरुषु जैसा । अनुसरत नवां रसां । 
नवविधु ऐसा । आवडों लागे ॥ ३२९ ॥ 
तेवीं बुद्धीचें एक जाणणें । श्रोत्रादिभेदें येणें । 
बाहेरी इंद्रियपणें । फांके जें कां ॥ ३३० ॥ 
तें पृथग्विध करण । कर्माचें इया कारण । 
तिसरें गा जाण । नृपनंदना ॥ ३३१ ॥ 
आणि पूर्वपश्चिमवाहणीं । निघालिया वोघाचिया मिळणी । 
होय नदी नद पाणी । एकचि जेवीं ॥ ३३२ ॥ 
तैसी क्रियाशक्ति पवनीं । असे जे अनपायिनी । 
ते पडिली नानास्थानीं । नाना होय ॥ ३३३ ॥ 
जैं वाचे करी येणें । तैं तेंचि होय बोलणें । 
हाता आली तरी घेणें । देणें होय ॥ ३३४ ॥ 
अगा चरणाच्या ठायीं । तरी गति तेचि पाहीं । 
अधोद्वारीं दोहीं । क्षरणें तेचि ॥ ३३५ ॥ 
कंदौनि हृदयवरी । प्रणवाची उजरी । 
करितां तेचि शरीरीं । प्राणु म्हणिजे ॥ ३३६ ॥ 
मग उर्ध्वींचिया रिगानिगा । पुढती तेचि शक्ति पैं गा । 
उदानु ऐसिया लिंगा । पात्र जाहली ॥ ३३७ ॥ 
अधोरंध्राचेनि वाहें । अपानु हें नाम लाहे । 
व्यापकपणें होये । व्यानु तेचि ॥ ३३८ ॥ 
आरोगिलेनि रसें । शरीर भरी सरिसें । 
आणि न सांडितां असे । सर्वसंधीं ॥ ३३९ ॥ 
ऐसिया इया राहटीं । मग तेचि क्रिया पाठीं । 
समान ऐसी किरीटी । बोलिजे गा ॥ ३४० ॥ 
आणि जांभई शिंक ढेंकर । ऐसैसा होतसे व्यापार । 
नाग कूर्म कृकर । इत्यादि होय ॥ ३४१ ॥ 
एवं वायूची हे चेष्टा । एकीचि परी सुभटा । 
वर्तनास्तव पालटा । येतसे जे ॥ ३४२ ॥ 
तें भेदली वृत्तिपंथें । वायुशक्ति गा एथें । 
कर्मकारण चौथें । ऐसें जाण ॥ ३४३ ॥ 
आणि ऋतु बरवा शारदु । शारदीं पुढती चांदु । 
चंद्री जैसा संबंधु । पूर्णिमेचा ॥ ३४४ ॥ 
कां वसंतीं बरवा आरामु । आरामींही प्रियसंगमु । 
संगमीं आगमु । उपचारांचा ॥ ३४५ ॥ 
नाना कमळीं पांडवा । विकासु जैसा बरवा । 
विकासींही यावा । परागाचा ॥ ३४६ ॥ 
वाचे बरवें कवित्व । कवित्वीं बरवें रसिकत्व । 
रसिकत्वीं परतत्व । स्पर्शु जैसा ॥ ३४७ ॥ 
तैसी सर्ववृत्तिवैभवीं । बुद्धिचि एकली बरवी । 
बुद्धिही बरव नवी । इंद्रियप्रौढी ॥ ३४८ ॥ 
इंद्रियप्रौढीमंडळा । शृंगारु एकुचि निर्मळा । 
जैं अधिष्ठात्रियां कां मेळा । देवतांचा जो ॥ ३४९ ॥ 
म्हणौनि चक्षुरादिकीं दाहें । इंद्रियां पाठीं स्वानुग्रहें । 
सूर्यादिकां कां आहे । सुरांचें वृंद ॥ ३५० ॥ 
तें देववृंद बरवें । कर्मकारण पांचवें । 
अर्जुना एथ जाणावें । देवो म्हणे ॥ ३५१ ॥ 
एवं माने तुझिये आयणी । तैसी कर्मजातांची हे खाणी । 
पंचविध आकर्णीं । निरूपिली ॥ ३५२ ॥ 
आतां हेचि खाणी वाढे । मग कर्माची सृष्टि घडे । 
जिहीं ते हेतुही उघडे । दाऊं पांचै ॥ ३५३ ॥ 


शरीरवाण्‌मनोभिर्यत्कर्म प्रारभते नरः ।
न्याय्यं वा विपरीतं वा पञ्चैते तस्य हेतवः ॥ १५॥


तरी अवसांत आली माधवी । ते हेतु होय नवपल्लवीं । 
पल्लव पुष्पपुंज दावी । पुष्प फळातें ॥ ३५४ ॥ 
कां वार्षिये आणिजे मेघु । मेघें वृष्टिप्रसंगु । 
वृष्टीस्तव भोगु । सस्यसुखाचा ॥ ३५५ ॥ 
नातरी प्राची अरुणातें विये । अरुणें सूर्योदयो होये । 
सूर्यें सगळा पाहे । दिवो जैसा ॥ ३५६ ॥ 
तैसें मन हेतु पांडवा । होय कर्मसंकल्पभावा । 
तो संकल्पु लावी दिवा । वाचेचा गा ॥ ३५७ ॥ 
मग वाचेचा तो दिवटा । दावी कृत्यजातांचिया वाटा । 
तेव्हां कर्ता रिगे कामठां । कर्तृत्वाच्या ॥ ३५८ ॥ 
तेथ शरीरादिक दळवाडें । शरीरादिकां हेतुचि घडे । 
लोहकाम लोखंडें । निर्वाळिजे जैसें ॥ ३५९ ॥ 
कां तांथुवाचा ताणा । तांथु घालितां वैरणा । 
तो तंतुचि विचक्षणा । होय पटु ॥ ३६० ॥ 
तैसें मनवाचादेहाचें । कर्म मनादि हेतुचि रचे । 
रत्नीं घडे रत्नाचें । दळवाडें जेवीं ॥ ३६१ ॥ 
एथ शरीरादिकें कारणें । तेंचि हेतु केवीं हें कोणें । 
अपेक्षिजे तरी तेणें । अवधारिजो ॥ ३६२ ॥ 
आइका सूर्याचिया प्रकाशा । हेतु कारण सूर्युचि जैसा । 
कां ऊंसाचें कांडें ऊंसा । वाढी हेतु ॥ ३६३ ॥ 
नाना वाग्देवता वानावी । तैं वाचाचि लागे कामवावी । 
कां वेदां वेदेंचि बोलावी । प्रतिष्ठा जेवीं ॥ ३६४ ॥ 
तैसें कर्मा शरीरादिकें । कारण हें कीर ठाउकें । 
परी हेंचि हेतु न चुके । हेंही एथ ॥ ३६५ ॥ 
आणि देहादिकीं कारणीं । देहादि हेतु मिळणीं । 
होय जया उभारणी । कर्मजातां ॥ ३६६ ॥ 
तें शास्त्रार्थेंं मानिलेया । मार्गा अनुसरे धनंजया । 
तरी न्याय तो न्याया । हेतु होय ॥ ३६७ ॥ 
जैसा पर्जन्योदकाचा लोटु । विपायें धरी साळीचा पाटु । 
तो जिरे परी अचाटु । उपयोगु आथी ॥ ३६८ ॥ 
कां रोषें निघालें अवचटें । पडिलें द्वारकेचिया वाटे । 
तें शिणे परी सुनाटें । न वचिती पदें ॥ ३६९ ॥ 
तैसें हेतुकारण मेळें । उठी कर्म जें आंधळें । 
तें शास्त्राचें लाहे डोळे । तैं न्याय म्हणिपे ॥ ३७० ॥ 
ना दूध वाढिता ठावो पावे । तंव उतोनि जाय स्वभावें । 
तोही वेंचु परी नव्हे । वेंचिलें तें ॥ ३७१ ॥ 
तैसें शास्त्रसाह्येंवीण । केलें नोहे जरी अकारण । 
तरी लागो कां नागवण । दानलेखीं ॥ ३७२ ॥ 
अगा बावन्ना वर्णांपरता । कोण मंत्रु आहे पंडुसुता । 
कां बावन्नही नुच्चारितां । जीवु आथी ? ॥ ३७३ ॥ 
परी मंत्राची कडसणी । जंव नेणिजे कोदंडपाणी । 
तंव उच्चारफळ वाणी । न पवे जेवीं ॥ ३७४ ॥ 
तेवीं कारणहेतुयोगें । जें बिसाट कर्म निगे । 
तें शास्त्राचिये न लगे । कांसे जंव ॥ ३७५ ॥ 
कर्म होतचि असे तेव्हांही । परी तें होणें नव्हे पाहीं । 
तो अन्यायो गा अन्यायीं । हेतु होय ॥ ३७६ ॥ 


तत्रैवं सति कर्तारमात्मानं केवलं तु यः ।
पश्यत्यकृतबुद्धित्वान्न स पश्यति दुर्मतिः ॥ १६॥


एवं पंचकारणा कर्मा । पांचही हेतु हे सुमहिमा । 
आतां एथें पाहें पां आत्मा । सांपडला असे ? ॥ ३७७ ॥ 
भानु न होनि रूपें जैसीं । चक्षुरूपातें प्रकाशी । 
आत्मा न होनि कर्में तैसीं । प्रकटित असे गा ॥ ३७८ ॥ 
पैं प्रतिबिंब आरिसा । दोन्ही न होनि वीरेशा । 
दोहींतें प्रकाशी जैसा । न्याहाळिता तो ॥ ३७९ ॥ 
कां अहोरात्र सविता । न होनि करी पंडुसुता । 
तैसा आत्मा कर्मकर्ता । न होनि दावी ॥ ३८० ॥ 
परी देहाहंमान भुली । जयाची बुद्धि देहींचि आतली । 
तया आत्मविषयीं जाली । मध्यरात्री गा ॥ ३८१ ॥ 
जेणें चैतन्या ईश्वरा ब्रह्मा । देहचि केलें परमसीमा । 
तया आत्मा कर्ता हे प्रमा । अलोट उपजे ॥ ३८२ ॥ 
आत्माचि कर्मकर्ता । हाही निश्चयो नाहीं तत्वतां । 
देहोचि मी कर्मकर्ता । मानितो साचे ॥ ३८३ ॥ 
जे आत्मा मी कर्मातीतु । सर्वकर्मसाक्षिभूतु । 
हे आपुली कहीं मातु । नायकेचि कानीं ॥ ३८४ ॥ 
म्हणौनि उमपा आत्मयातें । देहचिवरी मविजे एथें । 
विचित्र काई रात्रि दिवसातें । डुडुळ न करी ? ॥ ३८५ ॥ 
पैं जेणें आकाशींचा कहीं । सत्य सूर्यु देखिला नाहीं । 
तो थिल्लरींचें बिंब काई । मानू न लाहे ? ॥ ३८६ ॥ 
थिल्लराचेनि जालेपणें । सूर्यासि आणी होणें । 
त्याच्या नाशीं नाशणें । कंपें कंपू ॥ ३८७ ॥ 
आणि निद्रिस्ता चेवो नये । तंव स्वप्न साच हों लाहे । 
रज्जु नेणतां सापा बिहे । विस्मो कवण ? ॥ ३८८ ॥ 
जंव कवळ आथि डोळां । तंव चंद्रु देखावा कींं पिंवळा । 
काय मृगींहीं मृगजळा । भाळावें नाहीं ? ॥ ३८९ ॥ 
तैसा शास्त्रगुरूचेनि नांवे । जो वाराही टेंकों नेदी सिवें । 
केवळ मौढ्याचेनिचि जीवें । जियाला जो ॥ ३९० ॥ 
तेणें देहात्मदृष्टीमुळें । आत्मया घापे देहाचें जाळें । 
जैसा अभ्राचा वेगु कोल्हें । चंद्रीं मानीं ॥ ३९१ ॥ 
मग तया मानणयासाठीं । देहबंदीशाळे किरीटी । 
कर्माच्या वज्रगांठी । कळासे तो ॥ ३९२ ॥ 
पाहे पां बद्ध भावना दृढा । नळियेवरी तो बापुडा । 
काय मोकळेयाही पायाचा चवडा । न ठकेचि पुंसा । ॥ ३९३ ॥ 
म्हणौनि निर्मळा आत्मस्वरूपीं । तो प्रकृतीचें केलें आरोपी । 
तो कल्पकोडीच्या मापीं । मवीचि कर्में ॥ ३९४ ॥ 
आता कर्मामाजीं असे । परी तयातें कर्म न स्पर्शे । 
वडवानळातें जैसें । समुद्रोदक ॥ ३९५ ॥ 
तैसेंनि वेगळेपणें । जयाचें कर्मीं असणें । 
तो कीर वोळखावा कवणें । तरी सांगो ॥ ३९६ ॥ 
जे मुक्तातें निर्धारितां । लाभे आपलीच मुक्तता । 
जैसी दीपें दिसें पाहतां । आपली वस्तु ॥ ३९७ ॥ 
नातरी दर्पणु जंव उटिजे । तंव आपणपयां आपण भेटिजे । 
कां तोय पावतां तोय होईजे । लवणें जेंवीं ॥ ३९८ ॥ 
हें असो परतोनि मागुतें । प्रतिबिंब पाहे बिंबातें । 
तंव पाहणें जाउनी आयितें । बिंबचि होय ॥ ३९९ ॥ 
तैसें हारपलें आपणपें पावे । तैं संतांतें पाहतां गिंवसावें । 
म्हणौनि वानावे ऐकावे । तेचि सदा ॥ ४०० ॥ 
परी कर्मीं असोनि कर्में । जो नावरे समेंविषमें । 
चर्मचक्षूंचेनि चामें । दृष्टि जैसी ॥ ४०१ ॥ 
तैसा सोडवला जो आहे । तयाचें रूप आतां पाहें । 
उपपत्तीची बाहे । उभऊनि सांगों ॥ ४०२ ॥ 


यस्य नाहंकृतो भावो बुद्धिर्यस्य न लिप्यते ।
हत्वाऽपि स इमा.ण्ल्लोकान्न हन्ति न निबध्यते ॥ १७॥


तरी अविद्येचिया निदा । विश्वस्वप्नाचा हा धांदा । 
भोगीत होता प्रबुद्धा । अनादि जो ॥ ४०३ ॥ 
तो महावाक्याचेनि नांवें । गुरुकृपेचेनि थांवें । 
माथां हातु ठेविला नव्हे । थापटिला जैसा ॥ ४०४ ॥ 
तैसा विश्वस्वप्नेंसीं माया । नीद सांडूनि धनंजया । 
सहसा चेइला अद्वया\- । नंदपणें जो ॥ ४०५ ॥ 
तेव्हां मृगजळाचे पूर । दिसते एक निरंतर । 
हारपती कां चंद्रकर । फांकतां जैसे ॥ ४०६ ॥ 
कां बाळत्व निघोनि जाय । तैं बागुला नाहीं त्राय । 
पैं जळालिया इंधन न होय । इंधन जेवीं ॥ ४०७ ॥ 
नाना चेवो आलिया पाठीं । तैं स्वप्न न दिसे दिठी । 
तैसी अहं ममता किरीटी । नुरेचि तया ॥ ४०८ ॥ 
मग सूर्यु आंधारालागीं । रिघो कां भलते सुरंगीं । 
परी तो तयाच्या भागीं । नाहींचि जैसा ॥ ४०९ ॥ 
तैसा आत्मत्वें वेष्टिला होये । तो जया जया दृश्यातें पाहें । 
तें दृष्य द्रष्टेपणेंसीं होत जाये । तयाचेंचि रूप ॥ ४१० ॥ 
जैसा वन्हि जया लागे । तें वन्हिचि जालिया आंगें । 
दाह्यदाहकविभागें । सांडिजे तें ॥ ४११ ॥ 
तैसा कर्माकारा दुजेया । तो कर्तेपणाचा आत्मया । 
आळु आला तो गेलिया । कांहीं बाहीं जें उरे ॥ ४१२ ॥ 
तिये आत्मस्थितीचा जो रावो । मग तो देहीं इये जाणेल ठावो ? । 
काय प्रलयांबूचा उन्नाहो । वोघु मानी ? ॥ ४१३ ॥ 
तैसी ते पूर्ण अहंता । काई देहपणें पंडुसुता । 
आवरे काई सविता । बिंबें धरिला ? ॥ ४१४ ॥ 
पैं मथूनि लोणी घेपे । तें मागुती ताकीं घापे । 
तरी तें अलिप्तपणें सिंपे । तेणेंसी काई ? ॥ ४१५ ॥ 
नाना काष्ठौनि वीरेशा । वेगळा केलिया हुताशा । 
राहे काष्ठाचिया मांदुसा । कोंडलेपणें ? ॥ ४१६ ॥ 
कां रात्रीचिया उदराआंतु । निघाला जो हा भास्वतु । 
तो रात्री ऐसी मातु । ऐके कायी ? ॥ ४१७ ॥ 
तैसें वेद्य वेदकपणेंसी । पडिलें कां जयाचे ग्रासीं । 
तया देह मी ऐसी । अहंता कैंची ? ॥ ४१८ ॥ 
आणि आकाशें जेथें जेथुनी । जाइजे तेथ असे भरोनी । 
म्हणौनि ठेलें कोंदोनी । आपेंआप ॥ ४१९ ॥ 
तैसें जें तेणें करावें । तो तेंचि आहे स्वभावें । 
मा कोणें कर्मीं वेष्टावें । कर्तेपणें ? ॥ ४२० ॥ 
नुरेचि गगनावीण ठावो । नोहेचि समुद्रा प्रवाहो । 
नुठीचि ध्रुवा जावों । तैसें जाहालें ॥ ४२१ ॥ 
ऐसेनि अहंकृतिभावो । जयाचा बोधीं जाहला वावो । 
तऱ्ही देहा जंव निर्वाहो । तंव आथी कर्में ॥ ४२२ ॥ 
वारा जरी वाजोनि वोसरे । तरी तो डोल रुखीं उरे । 
कां सेंदें द्रुति राहे कापुरें । वेंचलेनी ॥ ४२३ ॥ 
कां सरलेया गीताचा समारंभु । न वचे राहवलेपणाचा क्षोभु । 
भूमी लोळोनि गेलिया अंबु । वोल थारे ॥ ४२४ ॥ 
अगा मावळलेनि अर्कें । संध्येचिये भूमिके । 
ज्योतिदीप्ति कौतुकें । दिसे जैसी ॥ ४२५ ॥ 
पैं लक्ष भेदिलियाहीवरी । बाण धांवेचि तंववरी । 
जंव भरली आथी उरी । बळाची ते ॥ ४२६ ॥ 
नाना चक्रीं भांडें जालें । तें कुलालें परतें नेलें । 
परी भ्रमेंचि तें मागिले । भोवंडिलेपणें ॥ ४२७ ॥ 
तैसा देहाभिमानु गेलिया । देह जेणें स्वभावें धनंजया । 
जालें तें अपैसया । चेष्टवीच तें ॥ ४२८ ॥ 
संकल्पेंवीण स्वप्न । न लावितां दांगीचें बन । 
न रचितां गंधर्वभुवन । उठी जैसें ॥ ४२९ ॥ 
आत्मयाचेनि उद्यमेंवीण । तैसें देहादिपंचकारण । 
होय आपणयां आपण । क्रियाजात ॥ ४३० ॥ 
पैं प्राचीनसंस्कारवशें । पांचही कारणें सहेतुकें । 
कामवीजती गा अनेकें । कर्माकारें ॥ ४३१ ॥ 
तया कर्मामाजीं मग । संहरो आघवें जग । 
अथवा नवें चांग । अनुकरो ॥ ४३२ ॥ 
परी कुमुद कैसेनि सुके । कैसें तें कमळ फांके । 
हीं दोन्ही रवी न देखे । जयापरी ॥ ४३३ ॥ 
कां वीजु वर्षोनि आभाळ । ठिकरिया आतो भूतळ । 
अथवा करूं शाड्वळ । प्रसन्नावृष्टी ॥ ४३४ ॥ 
तरी तया दोहींतें जैसें । नेणिजेचि कां आकाशें । 
तैसा देहींच जो असे । विदेहदृष्टी ॥ ४३५ ॥ 
तो देहादिकीं चेष्टीं । घडतां मोडतां हे सृष्टी । 
न देखे स्वप्न दृष्टी । चेइला जैसा ॥ ४३६ ॥ 
येऱ्हवीं चामाचे डोळेवरी । जे देखती देहचिवरी । 
ते कीर तो व्यापारी । ऐसेंचि मानिती ॥ ४३७ ॥ 
कां तृणाचा बाहुला । जो आगरामेरें ठेविला । 
तो साचचि राखता कोल्हा । मानिजे ना ? ॥ ४३८ ॥ 
पिसेंं नेसलें कां नागवें । हें लोकीं येऊनि जाणावें । 
ठाणोरियांचें मवावें । आणिकीं घाय ॥ ४३९ ॥ 
कां महासतीचे भोग । देखे कीर सकळ जग । 
परी ते आगी ना आंग । ना लोकु देखे ॥ ४४० ॥ 
तैसा स्वस्वरूपें उठिला । जो दृश्येंसी द्रष्टा आटला । 
तो नेणें काय राहटला । इंद्रियग्रामु ॥ ४४१ ॥ 
अगा थोरीं कल्लोळीं कल्लोळ साने । लोपतां तिरींचेनि जनें । 
एकीं एक गिळिलें हें मनें । मानिजे जऱ्ही ॥ ४४२ ॥ 
तऱ्ही उदकाप्रति पाहीं । कोण ग्रसितसे काई । 
तैसें पूर्णा दुजें नाहीं । जें तो मारी ॥ ४४३ ॥ 
सुवर्णाचिया चंडिका । सुवर्णशूळेंचि देखा । 
सुवर्णाचिया महिखा । नाशु केला ॥ ४४४ ॥ 
तो देवलवसिया कडा । व्यवहारु गमला फुडा । 
वांचूनि शूळ महिष चामुंडा । सुवर्णचि तें ॥ ४४५ ॥ 
पैं चित्रींचें जळ हुतांशु । तो दृष्टीचाचि आभासु । 
पटीं आगी वोलांशु । दोन्ही नाहीं ॥ ४४६ ॥ 
मुक्ताचें देह तैसें । हालत संस्कारवशें । 
तें देखोनि लोक पिसे । कर्ता म्हणती ॥ ४४७ ॥ 
आणि तयां करणेया आंतु । घडो तिहीं लोकां घातु । 
परी तेणें केला हे मातु । बोलों नये ॥ ४४८ ॥ 
अगा अंधारुचि देखावा तेजें । मग तो फेडी हें बोलिजे । 
तैसें ज्ञानिया नाहीं दुजें । जें तो मारी । ॥ ४४९ ॥ 
म्हणौनि तयाचि बुद्धी । नेणे पापपुण्याची गंधी । 
गंगा मीनलिया नदी । विटाळु जैसा ॥ ४५० ॥ 
आगीसी आगी झगटलिया । काय पोळे धनंजया । 
कीं शस्त्र रुपे आपणया । आपणचि ॥ ४५१ ॥ 
तैसें आपणपयापरतें । जो नेणें क्रियाजातातें । 
तेथ काय लिंपवी बुद्धीतें । तयाचिये ॥ ४५२ ॥ 
म्हणौनि कार्य कर्ता क्रिया । हें स्वरूपचि जाहलें जया । 
नाहीं शरीरादिकीं तया । कर्मी बंधु ॥ ४५३ ॥ 
जे कर्ता जीव विंदाणीं । काढूनि पांचही खाणी । 
घडित आहे करणीं । आउतीं दाहें ॥ ४५४ ॥ 
तेथ न्यावो आणि अन्यावो । हा द्विविधु साधूनि आवो । 
उभविता न लवी खेंवो । कर्मभुवनें ॥ ४५५ ॥ 
या थोराडा कीर कामा । विरजा नोहे आत्मा । 
परी म्हणसी हन उपक्रमा । हातु लावी ॥ ४५६ ॥ 
तो साक्षी चिद्रूपु । कर्मप्रवृत्तीचा संकल्पु । 
उठी तो कां निरोपु । आपणचि दे ? ॥ ४५७ ॥ 
तरी कर्मप्रवृत्तीहीलागीं । तया आयासु नाहीं आंगीं । 
जे प्रवृत्तीचेही उळिगीं । लोकुचि आथी ॥ ४५८ ॥ 
म्हणौनि आत्मयाचें केवळ । जो रूपचि जाहला निखिळ । 
तया नाहीं बंदिशाळ । कर्माचि हे ॥ ४५९ ॥ 
परी अज्ञानाच्या पटीं । अन्यथा ज्ञानाचें चित्र उठी । 
तेथ चितारणी हे त्रिपुटी । प्रसिद्ध जे कां ॥ ४६० ॥ 


ज्ञानं ज्ञेयं परिज्ञाता त्रिविधा कर्मचोदना ।
करणं कर्म कर्तेति त्रिविधः कर्मसंग्रहः ॥ १८॥


जें ज्ञान ज्ञाता ज्ञेय । हें जगाचें बीज त्रय । 
ते कर्माची निःसंदेह । प्रवृत्ति जाण ॥ ४६१ ॥ 
आतां ययाचि गा त्रया । व्यक्ति वेगळालिया । 
आइकें धनंजया । करूं रूप ॥ ४६२ ॥ 
तरी जीवसूर्यबिंबाचे । रश्मी श्रोत्रादिकें पांचें । 
धांवोनि विषयपद्माचे । फोडिती मढ ॥ ४६३ ॥ 
कीं जीवनृपाचे वारु उपलाणें । घेऊनि इंद्रियांचीं केकाणें । 
विषयदेशींचें नागवणें । आणीत जे ॥ ४६४ ॥ 
हें असो इहीं इंद्रियीं राहाटे । जें सुखदुःखेंसीं जीवा भेटे । 
तें सुषुप्तिकालीं वोहटे । जेथ ज्ञान ॥ ४६५ ॥ 
तया जीवा नांव ज्ञाता । आणि जें हें सांगितलें आतां । 
तेंचि एथ पंडुसुता । ज्ञान जाण ॥ ४६६ ॥ 
जें अविद्येचिये पोटीं । उपजतखेंवो किरीटी । 
आपणयातें वांटी । तिहीं ठायीं ॥ ४६७ ॥ 
आपुलिये धांवे पुढां । घालूनि ज्ञेयाचा गुंडा । 
उभारी मागिलीकडां । ज्ञातृत्वातें ॥ ४६८ ॥ 
मग ज्ञातया ज्ञेया दोघां । तो नांदणुकेचा बगा । 
माजीं जालेनि पैं गा । वाहे जेणें ॥ ४६९ ॥ 
ठाकूनि ज्ञेयाची शिंव । पुरे जयाची धांव । 
सकळ पदार्थां नांव । सूतसे जें ॥ ४७० ॥ 
तें गा सामान्य ज्ञान । या बोअला नाहीं आन । 
ज्ञेयाचेंही चिन्ह । आइक आतां ॥ ४७१ ॥ 
तरी शब्दु स्पर्शु । रूप गंध रसु । 
हा पंचविध आभासु । ज्ञेयाचा तो ॥ ४७२ ॥ 
जैसें एकेचि चूतफळें । इंद्रियां वेगवेगळे । 
रसें वर्णें परीमळें । भेटिजे स्पर्शें ॥ ४७३ ॥ 
तैसें ज्ञेय तरी एकसरें । परी ज्ञान इंद्रियद्वारें । 
घे म्हणौनि प्रकारें । पांचें जालें ॥ ४७४ ॥ 
आणि समुद्रीं वोघाचें जाणें । सरे लाणीपासीं धावणें । 
कां फळीं सरे वाढणें । सस्याचें जेवीं ॥ ४७५ ॥ 
तैसें इंद्रियांच्या वाहवटीं । धांवतया ज्ञाना जेथ ठी । 
होय तें गा किरीटी । विषय ज्ञेय ॥ ४७६ ॥ 
एवं ज्ञातया ज्ञाना ज्ञेया । तिहीं रूप केलें धनंजया । 
हे त्रिविध सर्व क्रिया\- । प्रवृत्ति जाण ॥ ४७७ ॥ 
जे शब्दादि विषय । हें पंचविध जें ज्ञेय । 
तेंचि प्रिय कां अप्रिय । एकेपरीचें ॥ ४७८ ॥ 
ज्ञान मोटकें ज्ञातया । दावी ना जंव धनंजया । 
तंव स्वीकारा कीं त्यजावया । प्रवर्तेचि तो ॥ ४७९ ॥ 
परी मीनातें देखोनि बकु । जैसा निधानातें रंकु । 
कां स्त्री देखोनि कामुकु । प्रवृत्ति धरी ॥ ४८० ॥ 
जैसें खालारां धांवे पाणी । भ्रमर पुष्पाचिये घाणीं । 
नाना सुटला सांजवणीं । वत्सुचि पां ॥ ४८१ ॥ 
अगा स्वर्गींची उर्वशी । ऐकोनि जेंवी माणुसीं । 
वराता लावीजती आकाशीं । यागांचिया ॥ ४८२ ॥ 
पैं पारिवा जैसा किरीटी । चढला नभाचिये पोटीं । 
पारवी देखोनि लोटी । आंगचि सगळें ॥ ४८३ ॥ 
हें ना घनगर्जनासरिसा । मयूर वोवांडे आकाशा । 
ज्ञाता ज्ञेय देखोनि तैसा । धांवचि घे ॥ ४८४ ॥ 
म्हणौनि ज्ञान ज्ञेय ज्ञाता । हे त्रिविध गा पंडुसुता । 
होयचि कर्मा समस्तां । प्रवृत्ति येथ ॥ ४८५ ॥ 
परी तेंचि ज्ञेय विपायें । जरी ज्ञातयातें प्रिय होये । 
तरी भोगावया न साहे । क्षणही विलंबु ॥ ४८६ ॥ 
नातरी अवचटें । तेंचि विरुद्ध होऊनि भेटे । 
तरी युगांत वाटे । सांडावया ॥ ४८७ ॥ 
व्याळा कां हारा । वरपडा जालेया नरा । 
हरिखु आणि दरारा । सरिसाचि उठी ॥ ४८८ ॥ 
तैसें ज्ञेय प्रियाप्रियें । देखिलेनि ज्ञातया होये । 
मग त्याग स्वीकारीं वाहे । व्यापारातें ॥ ४८९ ॥ 
तेथ रागी प्रतिमल्लाचा । गोसांवी सर्वदळाचा । 
रथु सांडूनि पायांचा । होय जैसा ॥ ४९० ॥ 
तैसें ज्ञातेपणें जें असे । तें ये कर्ता ऐसिये दशे । 
जेवितें बैसलें जैसें । रंधन करूं ॥ ४९१ ॥ 
कां भंवरेंचि केला मळा । वरकलुचि जाला अंकसाळा । 
नाना देवो रिगाला देऊळा\- । चिया कामा ॥ ४९२ ॥ 
तैसा ज्ञेयाचिया हांवा । ज्ञाता इंद्रियांचा मेळावा । 
राहाटवी तेथ पांडवा । कर्ता होय ॥ ४९३ ॥ 
आणि आपण हौनी कर्ता । ज्ञाना आणी करणता । 
तेथें ज्ञेयचि स्वभावतां । कार्य होय ॥ ४९४ ॥ 
ऐसा ज्ञानाचिये निजगति । पालटु पडे गा सुमति । 
डोळ्याची शोभा रातीं । पालटे जैसी ॥ ४९५ ॥ 
कां अदृष्ट जालिया उदासु । पालटे श्रीमंताचा विलासु । 
पुनिवेपाठीं शीतांशु । पालटे जैसा ॥ ४९६ ॥ 
तैसा चाळितां करणें । ज्ञाता वेष्टिजे कर्तेपणें । 
तेथींचीं तियें लक्षणें । ऐक आतां ॥ ४९७ ॥ 
तरी बुद्धि आणि मन । चित्त अहंकार हन । 
हें चतुर्विध चिन्ह । अंतःकरणाचें ॥ ४९८ ॥ 
बाह्य त्वचा श्रवण । चक्षु रसना घ्राण । 
हें पंचविध जाण । इंद्रियें गा ॥ ४९९ ॥ 
तेथ आंतुले तंव करणें । कर्ता कर्तव्या घे उमाणें । 
मग तैं जरी जाणें । सुखा येतें ॥ ५०० ॥ 
तरी बाहेरीलें तियेंही । चक्षुरादिकें दाहाही । 
उठौनि लवलाहीं । व्यापारा सूये ॥ ५०१ ॥ 
मग तो इंद्रियकदंंबु । करविजे तंव राबु । 
जंव कर्तव्याचा लाभु । हातासि ये ॥ ५०२ ॥ 
ना तें कर्तव्य जरी दुःखें । फळेल ऐसें देखे । 
तो लावी त्यागमुखें । तियें दाहाही ॥ ५०३ ॥ 
मग फिटे दुःखाचा ठावो । तंव राहाटवी रात्रिदिवो । 
विकणवातें कां रावो । जयापरी ॥ ५०४ ॥ 
तैसेनि त्याग स्वीकारीं । वाहातां इंद्रियांची धुरी । 
ज्ञातयातें अवधारीं । कर्ता म्हणिपे ॥ ५०५ ॥ 
आणि कर्तयाच्या सर्व कर्मीं । आउतांचिया परी क्षमी । 
म्हणौनि इंद्रियांतें आम्ही । करणें म्हणों ॥ ५०६ ॥ 
आणि हेचि करणेंवरी । कर्ता क्रिया ज्या उभारी । 
तिया व्यापे तें अवधारीं । कर्म एथ ॥ ५०७ ॥ 
सोनाराचिया बुद्धि लेणें । व्यापे चंद्रकरीं चांदणें । 
कां व्यापे वेल्हाळपणें । वेली जैसी ॥ ५०८ ॥ 
नाना प्रभा व्यापे प्रकाशु । गोडिया इक्षुरसु । 
हें असो अवकाशु । आकाशीं जैसा ॥ ५०९ ॥ 
तैसें कर्तयाचिया क्रिया । व्यापलें जें धनंजया । 
तें कर्म गा बोलावया । आन नाहीं ॥ ५१० ॥ 
एवं कर्म कर्ता करण । या तिहींचेंही लक्षण । 
सांगितलें तुज विचक्षण\- । शिरोमणी ॥ ५११ ॥ 
एथ ज्ञाता ज्ञान ज्ञेय । हें कर्माचें प्रवृत्तित्रय । 
तैसेंचि कर्ता करण कार्य । हा कर्मसंचयो ॥ ५१२ ॥ 
वन्हीं ठेविला असे धूमु । आथी बीजीं जेवीं द्रुमु । 
कां मनीं जोडे कामु । सदा जैसा ॥ ५१३ ॥ 
तैसा कर्ता क्रिया करणीं । कर्माचें आहे जिंतवणीं । 
सोनें जैसें खाणी । सुवर्णाचिये ॥ ५१४ ॥ 
म्हणौनि हें कार्य मी कर्ता । ऐसें आथि जेथ पंडुसुता । 
तेथ आत्मा दूरी समस्ता । क्रियांपासीं ॥ ५१५ ॥ 
यालागीं पुढतपुढती । आत्मा वेगळाचि सुमती । 
आतां असो हे किती । जाणतासि तूं ॥ ५१६ ॥ 


ज्ञानं कर्म च कर्ताच त्रिधैव गुणभेदतः ।
प्रोच्यते गुणसण्‌ख्याने यथावच्छृणु तान्यपि ॥ १९॥


परी सांगितलें जें ज्ञान । कर्म कर्ता हन । 
ते तिन्ही तिहीं ठायीं भिन्न । गुणीं आहाती ॥ ५१७ ॥ 
म्हणौनि ज्ञाना कर्मा कर्तया । पातेजों नये धनंजया । 
जे दोनी बांधती सोडावया । एकचि प्रौढ ॥ ५१८ ॥ 
तें सात्विक ठाऊवें होये । तो गुणभेदु सांगों पाहे । 
जो सांख्यशास्त्रीं आहे । उवाइला ॥ ५१९ ॥ 
जें विचारक्षीरसमुद्र । स्वबोधकुमुदिनीचंद्र । 
ज्ञानडोळसां नरेंद्र । शास्त्रांचा जें ॥ ५२० ॥ 
कीं प्रकृतिपुरुष दोनी । मिसळलीं दिवोरजनीं । 
तियें निवडितां त्रिभुवनीं । मार्तंडु जें ॥ ५२१ ॥ 
जेथ अपारा मोहराशी । तत्वाच्या मापीं चोविसीं । 
उगाणा घेऊनि परेशीं । सुरवाडिजे ॥ ५२२ ॥ 
अर्जुना तें सांख्यशास्त्र । पढे जयाचें स्तोत्र । 
तें गुणभेदचरित्र । ऐसें आहे ॥ ५२३ ॥ 
जे आपुलेनि आंगिकें । त्रिविधपणाचेनि अंकें । 
दृश्यजात तितुकें । अंकित केलें ॥ ५२४ ॥ 
एवं सत्वरजतमा । तिहींची एवढी असे महिमा । 
जें त्रैविध्य आदी ब्रह्मा । अंतीं कृमी ॥ ५२५ ॥ 
परी विश्वींची आघवी मांदी । जेणें भेदलेनि गुणभेदीं । 
पडिली तें तंव आदी । ज्ञान सांगो ॥ ५२६ ॥ 
जे दिठी जरी चोख कीजे । तरी भलतेंही चोख सुजे । 
तैसें ज्ञानें शुद्धें लाहिजे । सर्वही शुद्ध ॥ ५२७ ॥ 
म्हणौनि तें सात्विक ज्ञान । आतां सांगों दे अवधान । 
कैवल्यगुणनिधान । श्रीकृष्ण म्हणे ॥ ५२८ ॥ 


सर्वभूतेषु येनैकं भावमव्ययमीक्षते ।
अविभक्तं विभक्तेषु तज्ञानं विद्धि सात्त्विकम् ॥ २०॥


तरी अर्जुना गा तें फुडें । सात्विक ज्ञान चोखडें । 
जयाच्या उदयीं ज्ञेय बुडे । ज्ञातेनिसीं ॥ ५२९ ॥ 
जैसा सूर्य न देखे अंधारें । सरिता नेणिजती सागरें । 
कां कवळिलिया न धरे । आत्मछाया ॥ ५३० ॥ 
तयापरी जया ज्ञाना । शिवादि तृणावसाना । 
इया भूतव्यक्ति भिन्ना । नाडळती ॥ ५३१ ॥ 
जैसें हातें चित्र पाहातां । होय पाणियें मीठ धुतां । 
कां चेवोनि स्वप्ना येतां । जैसें होय ॥ ५३२ ॥ 
तैसें ज्ञानें जेणें । करितां ज्ञातव्यातें पाहाणें । 
जाणता ना जाणणें । जाणावें उरे ॥ ५३३ ॥ 
पैं सोनें आटूनि लेणीं । न काढिती आपुलिया आयणी । 
कां तरंग न घेपती पाणी । गाळूनि जैसें ॥ ५३४ ॥ 
तैसी जया ज्ञानाचिया हाता । न लगेचि दृश्यपथा । 
तें ज्ञान जाण सर्वथा । सात्विक गा ॥ ५३५ ॥ 
आरिसा पाहों जातां कोडें । जैसें पाहातेंचि कां रिगे पुढें । 
तैसें ज्ञेय लोटोनि पडे । ज्ञाताचि जें ॥ ५३६ ॥ 
पुढती तेंचि सात्विक ज्ञान । जें मोक्षलक्ष्मीचें भुवन । 
हें असो ऐक चिन्ह । राजसाचें ॥ ५३७ ॥ 


पृथक्त्वेन तु यज्ञानं नानाभावान्पृथग्विधान् ।
वेत्ति सर्वेषु भूतेषु तज्ञानं विद्धि राजसम् ॥ २१॥


तरी पार्था परीयेस । तें ज्ञान गा राजस । 
जें भेदाची कांस । धरूनि चाले ॥ ५३८ ॥ 
विचित्रता भूतांचिया । आपण आंतोनि ठिकरिया । 
बहु चकै ज्ञातया । आणिली जेणें ॥ ५३९ ॥ 
जैसें साचा रूपाआड । घालूनि विसराचें कवाड । 
मग स्वप्नाचें काबाड । ओपी निद्रा ॥ ५४० ॥ 
तैसें स्वज्ञानाचिये पौळी । बाहेरि मिथ्या महीं खळीं । 
तिहीं अवस्थांचिया वह्याळी । दावी जें जीवा ॥ ५४१ ॥ 
अलंकारपणें झांकलें । बाळा सोनें कां वायां गेलें । 
तैसें नामीं रूपीं दुरावलें । अद्वैत जया ॥ ५४२ ॥ 
अवतरली गाडग्यां घडां । पृथ्वी अनोळख जाली मूढां । 
वन्हि जाला कानडा । दीपत्वासाठीं ॥ ५४३ ॥ 
कां वस्त्रपणाचेनि आरोपें । मूर्खाप्रति तंतु हारपे । 
नाना मुग्धा पटु लोपे । दाऊनि चित्र ॥ ५४४ ॥ 
तैशी जया ज्ञाना । जाणोनि भूतव्यक्ती भिन्ना । 
ऐक्यबोधाची भावना । निमोनि गेली ॥ ५४५ ॥ 
मग इंधनीं भेदला अनळु । फुलांवरी परीमळु । 
कां जळभेदें शकलु । चंद्रु जैसा ॥ ५४६ ॥ 
तैसें पदार्थभेद बहुवस । जाणोनि लहानथोर वेष । 
आंतलें तें राजस । ज्ञान येथ ॥ ५४७ ॥ 
आतां तामसाचेंही लिंग । सांगेन तें वोळख चांग । 
डावलावया मातंग\- । सदन जैसें ॥ ५४८ ॥ 


यत्तु कृत्स्नवदेकस्मिन्कार्ये सक्तमहैतुकम् ।
अतत्त्वार्थवदल्पं च तत्तामसमुदाहृतम् ॥ २२॥


तरी किरीटी जें ज्ञान । हिंडे विधीचेनि वस्त्रेंहीन । 
श्रुति पाठमोरी नग्न । म्हणौनि तया ॥ ५४९ ॥ 
येरींही शास्त्र बटिकरीं । जें निंदेचे विटाळवरी । 
बोळविलेंसे डोंगरीं । म्लेंच्छधर्माच्या ॥ ५५० ॥ 
जें गा ज्ञान ऐसें । गुणग्रहें तामसें । 
घेतलें भवें पिसें । होऊनियां ॥ ५५१ ॥ 
जें सोयरिकें बाधु नेणें । पदार्थीं निषेधु न म्हणे । 
निरोविलें जैसें सुणें । शून्यग्रामीं ॥ ५५२ ॥ 
तया तोंडीं जें नाडळे । कां खातां जेणें पोळे । 
तेंचि येक वाळे । येर घेणेचि ॥ ५५३ ॥ 
पैं सोनें चोरितां उंदिरु । न म्हणे थरुविथरु । 
नेणे मांसखाइरु । काळें गोरें ॥ ५५४ ॥ 
नाना वनामाजीं बोहरी । कडसणी जेवीं न करी । 
कां जीत मेलें न विचारी । बैसतां माशी ॥ ५५५ ॥ 
अगा वांता कां वाढिलेया । साजुक कां सडलिया । 
विवेकु कावळिया । नाहीं जैसा ॥ ५५६ ॥ 
तैसें निषिद्ध सांडूनि द्यावें । कां विहित आदरें घ्यावें । 
हें विषयांचेनि नांवें । नेणेंचि जें ॥ ५५७ ॥ 
जेतुलें आड पडे दिठी । तेतुलें घेचि विषयासाठीं । 
मग तें स्त्री\-द्रव्य वाटी । शिश्नोदरां ॥ ५५८ ॥ 
तीर्थातीर्थ हे भाख । उदकीं नाहीं सनोळख । 
तृषा वोळे तेंचि सुख । वांचूनियां ॥ ५५९ ॥ 
तयाचिपरी खाद्याखाद्य । न म्हणे निंद्यानिंद्य । 
तोंडा आवडे तें मेध्य । ऐसाचि बोधु ॥ ५६० ॥ 
आणि स्त्रीजात तितुकें । त्वचेंद्रियेंचि वोळखे । 
तियेविषयीं सोयरिकें । एकचि बोधु ॥ ५६१ ॥ 
पैं स्वार्थीं जें उपकरे । तयाचि नाम सोयिरें । 
देहसंबंधु न सरे । जिये ज्ञानीं ॥ ५६२ ॥ 
मृत्यूचें आघवेंचि अन्न । आघवेंचि आगी इंधन । 
तैसें जगचि आपलें धन । तामसज्ञाना ॥ ५६३ ॥ 
ऐसेनि विश्व सकळ । जेणें विषयोचि मानिलें केवळ । 
तया एक जाण फळ । देहभरण ॥ ५६४ ॥ 
आकाशपतिता नीरा । जैसा सिंधुचि येक थारा । 
तैसें कृत्यजात उदरा\- । लागिंचि बुझे ॥ ५६५ ॥ 
वांचूनि स्वर्गु नरकु आथी । तया हेतु प्रवृत्ति निवृत्ती । 
इये आघवियेचि राती । जाणिवेची जें ॥ ५६६ ॥ 
जें देहखंडा नाम आत्मा । ईश्वर पाषाणप्रतिमा । 
ययापरौती प्रमा । ढळों नेणें ॥ ५६७ ॥ 
म्हणे पडिलेनि शरीरें । केलेनिसीं आत्मा सरे । 
मा भोगावया उरे । कोण वेषें । ॥ ५६८ ॥ 
ना ईश्वरु पाहातां आहे । तो भोगवी हें जरी होये । 
तरी देवचि खाये । विकूनियां ॥ ५६९ ॥ 
गांवींचें देवळेश्वर । नियामकचि होती साचार । 
तरी देशींचे डोंगर । उगे कां असती ? ॥ ५७० ॥ 
ऐसा विपायें देवो मानिजे । तरी पाषाणमात्रचि जाणिजे । 
आणि आत्मा तंव म्हणिजे । देहातेंचि ॥ ५७१ ॥ 
येरें पापपुण्यादिकें । तें आघवेंचि करोनि लटिकें । 
हित मानी अग्निमुखे । चरणें जें कां ॥ ५७२ ॥ 
जें चामाचे डोळे दाविती । जें इंद्रियें गोडी लाविती । 
तेंचि साच हे प्रतीती । फुडी जया ॥ ५७३ ॥ 
किंबहुना ऐसी प्रथा । वाढती देखसी पार्था । 
धूमाची वेली वृथा । आकाशीं जैसी ॥ ५७४ ॥ 
कोरडा ना वोला । उपेगा आथी गेला । 
तो वाढोनि मोडला । भेंडु जैसा ॥ ५७५ ॥ 
नाना उंसांचीं कणसें । कां नपुंसकें माणुसें । 
वन लागलें जैसें । साबरीचें ॥ ५७६ ॥ 
नातरी बाळकाचें मन । कां चोराघरींचें धन । 
अथवा गळास्तन । शेळियेचे ॥ ५७७ ॥ 
तैसें जें वायाणें । वोसाळ दिसे जाणणें । 
तयातें मी म्हणें । तामस ज्ञान ॥ ५७८ ॥ 
तेंही ज्ञान इया भाषा । बोलिजे तो भावो ऐसा । 
जात्यंधाचा कां जैसा । डोळा वाडु ॥ ५७९ ॥ 
कां बधिराचे नीट कान । अपेया नाम पान । 
तैसें आडनांव ज्ञान । तामसा तया ॥ ५८० ॥ 
हें असो किती बोलावें । तरी ऐसें जें देखावें । 
तें ज्ञान नोहे जाणावें । डोळस तम ॥ ५८१ ॥ 
एवं तिहीं गुणीं । भेदलें यथालक्षणीं । 
ज्ञान श्रोतेशिरोमणी । दाविलें तुज ॥ ५८२ ॥ 
आतां याचि त्रिप्रकारा । ज्ञानाचेनि धनुर्धरा । 
प्रकाशें होती गोचरा । कर्तयांच्या क्रिया ॥ ५८३ ॥ 
म्हणौनि कर्म पैं गा । अनुसरे तिहीं भागां । 
मोहरे जालिया वोघा । तोय जैसे ॥ ५८४ ॥ 
तेंचि ज्ञानत्रयवशें । त्रिविध कर्म जें असे । 
तेथ सात्विक तंव ऐसें । परीसे आधीं ॥ ५८५ ॥ 


नियतं सण्‌गरहितमरागद्वेषतः कृतम् ।
अफलप्रेप्सुना कर्म यत्तत्सात्त्विकमुच्यते ॥ २३॥


तरी स्वाधिकाराचेनि मार्गेंं । आलें जें मानिलें आंगें । 
पतिव्रतेचेनि परीष्वंगें । प्रियातें जैसें ॥ ५८६ ॥ 
सांवळ्या आंगा चंदन । प्रमदालोचनीं अंजन । 
तैसें अधिकारासी मंडण । नित्यपणें जें ॥ ५८७ ॥ 
तें नित्य कर्म भलें । होय नैमित्तिकीं सावाइलें । 
सोनयासि जोडलें । सौरभ्य जैसें ॥ ५८८ ॥ 
आणि आंगा जीवाची संपत्ती । वेंचूनि बाळाची करी पाळती । 
परी जीवें उबगणें हें स्थिती । न पाहे माय ॥ ५८९ ॥ 
तैसें सर्वस्वें कर्म अनुष्ठी । परी फळ न सूये दिठी । 
उखिती क्रिया पैठी । ब्रह्मींचि करी ॥ ५९० ॥ 
आणि प्रिय आलिया स्वभावें । शंबळ उरे वेंचे ठाउवें । 
नव्हे तैसें सत्प्रसंगें करावें । पारुषे जरी ॥ ५९१ ॥ 
तरी अकरणाचेनि खेदें । द्वेषातें जीवीं न बांधे । 
जालियाचेनि आनंदें । फुंजों नेणें ॥ ५९२ ॥ 
ऐस{ऐ}सिया हातवटिया । कर्म निफजे जें धनंजया । 
जाण सात्विक हें तया । गुणनाम गा ॥ ५९३ ॥ 
ययावरी राजसाचें । लक्षण सांगिजेल साचें । 
न करीं अवधानाचें । वाणेंपण ॥ ५९४ ॥ 


यत्तु कामेप्सुना कर्म साहंकारेण वा पुनः ।
क्रियते बहुलायासं तद्राजसमुदाहृतम् ॥ २४॥


तरी घरीं मातापितरां । धड बोली नाहीं संसारा । 
येर विश्व भरी आदरा । मूर्खु जैसा ॥ ५९५ ॥ 
का तुळशीचिया झाडा । दुरूनि न घापें सिंतोडा । 
द्राक्षीचिया तरी बुडा । दूधचि लाविजे ॥ ५९६ ॥ 
तैसी नित्यनैमित्तिकें । कर्में जियें आवश्यकें । 
तयांचेविषयीं न शके । बैसला उठूं ॥ ५९७ ॥ 
येरां काम्याचेनि तरी नांवें । देह सर्वस्व आघवें । 
वेचितांही न मनवे । बहु ऐसें ॥ ५९८ ॥ 
अगा देवढी वाढी लाहिजे । तेथ मोल देतां न धाइजे । 
पेरितां पुरें न म्हणिजे । बीज जेवीं ॥ ५९९ ॥ 
कां परीसु आलिया हातीं । लोहालागीं सर्वसंपत्ती । 
वेचितां ये उन्नती । साधकु जैसा ॥ ६०० ॥ 
तैसीं फळें देखोनि पुढें । काम्यकर्में दुवाडें । 
करी परी तें थोकडें । केलेंही मानी ॥ ६०१ ॥ 
तेणें फळकामुकें । यथाविधी नेटकें । 
काम्य कीजे तितुकें । क्रियाजात ॥ ६०२ ॥ 
आणि तयाही केलियाचें । तोंडीं लावी दौंडीचें । 
कर्मी या नांवपाटाचें । वाणें सारी ॥ ६०३ ॥ 
तैसा भरे कर्माहंकारु । मग पिता अथवा गुरु । 
ते न मनी काळज्वरु । औषध जैसें ॥ ६०४ ॥ 
तैसेनि साहंकारें । फळाभिलाषियें नरें । 
कीजे गा आदरें । जें जें कांहीं ॥ ६०५ ॥ 
परी तेंही करणें बहुवसा । वळघोनि करी सायासा । 
जीवनोपावो कां जैसा । कोल्हाटियांचा ॥ ६०६ ॥ 
एका कणालागीं.ण् उंदिरु । आसका उपसे डोंगरु । 
कां शेवाळोद्देशें दर्दुरु । समुद्रु डहुळी ॥ ६०७ ॥ 
पैं भिकेपरतें न लाहे । तऱ्ही गारुडी सापु वाहे । 
काय कीजे शीणुचि होये । गोडु येकां ॥ ६०८ ॥ 
हे असो परमाणूचेनि लाभें । पाताळ लंघिती वोळंबे । 
तैसें स्वर्गसुखलोभें । विचंबणें जें ॥ ६०९ ॥ 
तें काम्य कर्म सक्लेश । जाणावें येथ राजस । 
आतां चिन्ह परिस । तामसाचें ॥ ६१० ॥ 


अनुबन्धं क्षयं हिंसामनपेक्ष्य च पौरुषम् ।
मोहादारभ्यते कर्म यत्तत्तामसमुच्यते ॥ २५॥


तरी तें गा तामस कर्म । जें निंदेचें काळें धाम । 
निषेधाचें जन्म । सांच जेणें ॥ ६११ ॥ 
जें निपजविल्यापाठींं । कांहींच न दिसे दिठी । 
रेघ काढलिया पोटीं । तोयाचे जेवीं ॥ ६१२ ॥ 
कां कांजी घुसळलिया । कां राखोंडी फुंकलिया । 
कांहीं न दिसे गाळिलिया । वाळुघाणा ॥ ६१३ ॥ 
नाना उपणिलिया भूंस । कां विंधिलिया आकाश । 
नाना मांडिलिया पाश । वारयासी ॥ ६१४ ॥ 
हें आवघेंचि जैसें । वांझें होऊनि नासे । 
जें केलिया पाठीं तैसें । वायांचि जाय ॥ ६१५ ॥ 
येऱ्हवीं नरदेहाही येवढें । धन आटणीये पडे । 
जें कर्म निफजवितां मोडे । जगाचें सुख ॥ ६१६ ॥ 
जैसा कमळवनीं फांसु । काढिलिया कांटसु । 
आपण झिजे नाशु । कमळां करी ॥ ६१७ ॥ 
कां आपण आंगें जळे । आणि नागवी जगाचे डोळे । 
पतंगु जैसा सळें । दीपाचेनि ॥ ६१८ ॥ 
तैसें सर्वस्व वायां जावो । वरी देहाही होय घावो । 
परी पुढिलां अपावो । निफजविजे जेणें ॥ ६१९ ॥ 
माशी आपणयातें गिळवी । परी पुढीला वांती शिणवी । 
तें कश्मळ आठवी । आचरण जें ॥ ६२० ॥ 
तेंही करावयो दोषें । मज सामर्थ्य असे कीं नसे । 
हेंहीं पुढील तैसें । न पाहतां करी ॥ ६२१ ॥ 
केवढा माझा उपावो । करितां कोण प्रस्तावो । 
केलियाही आवो । काय येथ ॥ ६२२ ॥ 
इये जाणिवेची सोये । अविवेकाचेनि पायें । 
पुसोनियां होये । साटोप कर्मीं ॥ ६२३ ॥ 
आपला वसौटा जाळुनी । बिसाटे जैसा वन्ही । 
कां स्वमर्यादा गिळोनि । सिंधु उठी ॥ ६२४ ॥ 
मग नेणें बहु थोडें । न पाहे मागें पुढें । 
मार्गामार्ग येकवढें । करीत चाले ॥ ६२५ ॥ 
तैसें कृत्याकृत्य सरकटित । आपपर नुरवित । 
कर्म होय तें निश्चित । तामस जाण ॥ ६२६ ॥ 
ऐसी गुणत्रयभिन्ना । कर्माची गा अर्जुना । 
हे केली विवंचना । उपपत्तींसीं ॥ ६२७ ॥ 
आतां ययाचि कर्मा भजतां । कर्माभिमानिया कर्ता । 
तो जीवुही त्रिविधता । पातला असे ॥ ६२८ ॥ 
चतुराश्रमवशें । एकु पुरुषु चतुर्धा दिसे । 
कर्तया त्रैविध्य तैसें । कर्मभेदें ॥ ६२९ ॥ 
तरी तयां तिहीं आंतु । सात्विक तंव प्रस्तुतु । 
सांगेन दत्तचित्तु । आकर्णीं तूं ॥ ६३० ॥ 


मुक्तसण्‌गोऽनहंवादी धृत्युत्साहसमन्वितः ।
सिद्ध्यसिद्ध्योर्निर्विकारः कर्ता सात्त्विक उच्यते ॥ २६॥


तरी फळोद्देशें सांडिलिया । वाढती जेवीं सरळिया । 
शाखा कां चंदनाचिया । बावन्नया ॥ ६३१ ॥ 
कां न फळतांही सार्थका । जैसिया नागलतिका । 
तैसिया करी नित्यादिकां । क्रिया जो कां ॥ ६३२ ॥ 
परी फळशून्यता । नाहीं तया विफळता । 
पैं फळासीचि पंडुसुता । फळें कायिसी । ॥ ६३३ ॥ 
आणि आदरें करी बहुवसें । परी कर्ता मी हें नुमसे । 
वर्षाकाळींचें जैसें । मेघवृंद ॥ ६३४ ॥ 
तेवींचि परमात्मलिंगा । समर्पावयाजोगा । 
कर्मकलापु पैं गा । निपजावया ॥ ६३५ ॥ 
तया काळातें नुलंघणें । देशशुद्धिही साधणें । 
कां शास्त्रांच्या वातीं पाहणें । क्रियानिर्णयो ॥ ६३६ ॥ 
वृत्ति करणें येकवळा । चित्त जावों न देणें फळा । 
नियमांचिया सांखळा । वाहणें सदा ॥ ६३७ ॥ 
हा निरोधु साहावयालागीं । धैर्याचिया चांगचांगीं । 
चिंतवणी जिती आंगीं । वाहे जो कां ॥ ६३८ ॥ 
आणि आत्मयाचिये आवडी । कर्में करितां वरपडीं । 
देहसुखाचिये परवडीं । येवों न लाहे ॥ ६३९ ॥ 
आळसा निद्रा दुऱ्हावे । क्षुधा न बाणवे । 
सुरवाडु न पावे । आंगाचा ठावो ॥ ६४० ॥ 
तंव अधिकाधिक । उत्साहो धरी आगळीक । 
सोनें जैसें पुटीं तुक । तुटलिया कसीं ॥ ६४१ ॥ 
जरी आवडी आथी साच । तरी जीवितही सलंच । 
आगीं घालितां रोमांच । देखिजती सतिये । ॥ ६४२ ॥ 
मा आत्मया येवढीया प्रिया । वालभेला जो धनंजया । 
देहही सिदतां तया । काय खेदु होईल ? ॥ ६४३ ॥ 
म्हणौनि विषयसुरवाडु तुटे । जंव जंव देहबुद्धि आटे । 
तंव तंव आनंदु दुणवटे । कर्मीं जया ॥ ६४४ ॥ 
ऐसेनि जो कर्म करी । आणि कोणे एके अवसरीं । 
तें ठाके ऐसी परी । वाहे जरी ॥ ६४५ ॥ 
तरी कडाडीं लोटला गाडा । तो आपणपें न मनी अवघडा । 
तैसा ठाकलेनिही थोडा । नोहे जो कां ॥ ६४६ ॥ 
नातरी आदरिलें । अव्यंग सिद्धी गेलें । 
तरी तेंही जिंतिलें । मिरवूं नेणें ॥ ६४७ ॥ 
इया खुणा कर्म करितां । देखिजे जो पंडुसुता । 
तयातें म्हणिपे तत्त्वतां । सात्विकु कर्ता ॥ ६४८ ॥ 
आतां राजसा कर्तेया । वोळखणें हें धनंजया । 
जे अभिलाषा जगाचिया । वसौटा तो ॥ ६४९ ॥ 


रागी कर्मफलप्रेप्सुर्लुब्धो हिंसात्मकोऽशुचिः ।
हर्षशोकान्वितः कर्ता राजसः परिकीर्तितः ॥ २७॥


जैसा गावींचिया कश्मळा । उकरडा होय येकवळा । 
कां स्मशानीं अमंगळा । आघवयांची ॥ ६५० ॥ 
तया परी जो अशेषा । विश्वाचिया अभिलाषा । 
पायपाखाळणिया दोषां । घरटा जाला ॥ ६५१ ॥ 
म्हणौनि फळाचा लागु । देखे जिये असलगु । 
तिये कर्मीं चांगु । रोहो मांडी ॥ ६५२ ॥ 
आणि आपण जालिये जोडी । उपखों नेदी कवडी । 
क्षणक्षणा कुरोंडी । जीवाची करी ॥ ६५३ ॥ 
कृपणु चित्तीं ठेवा आपुला । तैसा दक्षु पराविया माला । 
बकु जैसा खुतला । मासेयासी ॥ ६५४ ॥ 
आणि गोंवी गेलिया जवळी । झगटलिया अंग फाळी । 
फळें तरी आंतु पोळी । बोरांटी जैसी ॥ ६५५ ॥ 
तैसें मनें वाचा कायें । भलतया दुःख देतु जाये । 
स्वार्थु साधितां न पाहे । पराचें हित ॥ ६५६ ॥ 
तेवींचि आंगें कर्मीं । आचरणें नोहे क्षमी । 
न निघे मनोधर्मीं । अरोचकु ॥ ६५७ ॥ 
कनकाचिया फळा । आंतु माज बाहेरी मौळा । 
तैसा सबाह्य दुबळा । शुचित्वें जो ॥ ६५८ ॥ 
आणि कर्मजात केलिया । फळ लाहे जरी धनंजया । 
तरी हरिखें जगा यया । वांकुलिया वाये ॥ ६५९ ॥ 
अथवा जें आदरिलें । हीनफळ होय केलें । 
तरीं शोकें तेणें जिंतिलें । धिक्कारों लागे ॥ ६६० ॥ 
कर्मीं राहाटी ऐसी । जयातें होती देखसी । 
तोचि जाण त्रिशुद्धीसी । राजस कर्ता ॥ ६६१ ॥ 
आतां यया पाठीं येरु । जो कुकर्माचा आगरु । 
तोही करूं गोचरु । तामस कर्ता ॥ ६६२ ॥ 


अयुक्तः प्राकृतः स्तब्धः शठो नैष्कृतिकोऽलसः ।
विषादी दीर्घसूत्री च कर्ता तामस उच्यते ॥ २८॥


तरी मियां लागलिया कैसें । पुढील जळत असे । 
हें नेणिजे हुताशें । जियापरी ॥ ६६३ ॥ 
पैं शस्त्रें मियां तिखटें । नेणिजे कैसेनि निवटे । 
कां नेणिजे काळकूटें । आपुलें केलें ॥ ६६४ ॥ 
तैसा पुढीलया आपुलया । घातु करीत धनंजया । 
आदरी वोखटिया । क्रिया जो कां ॥ ६६५ ॥ 
तिया करितांही वेळीं । काय जालें हें न सांभाळी । 
चळला वायु वाहटुळी । चेष्टे तैसा ॥ ६६६ ॥ 
पैं करणिया आणि जया । मेळु नाहीं धनंजया । 
तो पाहुनी पिसेया । कैंचीं त्राय ? ॥ ६६७ ॥ 
आणि इंद्रियांचें वोगरिलें । चरोनि राखे जो जियालें । 
बैलातळीं लागलें । गोचिड जैसें ॥ ६६८ ॥ 
हांसया रुदना वेळु । नेणतां आदरी बाळु । 
राहाटे उच्छृंखळु । तयापरी ॥ ६६९ ॥ 
जो प्रकृती आंतलेपणें । कृत्याकृत्यस्वादु नेणे । 
फुगे केरें धालेपणें । उकरडा जैसा ॥ ६७० ॥ 
म्हणौनि मान्याचेनि नांवें । ईश्वराही परी न खालवे । 
स्तब्धपणें न मनवे । डोंगरासी ॥ ६७१ ॥ 
आणि मन जयाचें विषकल्लोळीं । राहाटी फुडी चोरिली । 
दिठी कीर ते वोली । पण्यांगनेची ॥ ६७२ ॥ 
किंबहुना कपटाचें । देहचि वळिलें तयाचें । 
तें जिणें कीं जुंवाराचें । टिटेघर ॥ ६७३ ॥ 
नोहे तयाचा प्रादुर्भावो । तो साभिलाष भिल्लांचा गांवो । 
म्हणौनि नये येवों जावों । तया वाटा ॥ ६७४ ॥ 
आणि आणिकांचें निकें केलें । विरु होय जया आलें । 
जैसें अपेय पया मिनलें । लवण करी ॥ ६७५ ॥ 
कां हींव ऐसा पदार्थु । घातलिया आगीआंतु । 
तेचि क्षणीं धडाडितु । अग्नि होय ॥ ६७६ ॥ 
नाना सुद्रव्यें गोमटीं । जालिया शरीरीं पैठीं । 
होऊनि ठाती किरीटी । मळुचि जेवीं ॥ ६७७ ॥ 
तैसें पुढिलाचें बरवें । जयाच्या भीतरीं पावे । 
आणि विरुद्धचि आघवें । होऊनि निगे ॥ ६७८ ॥ 
जो गुण घे दे दोख । अमृताचें करी विख । 
दूध पाजलिया देख । व्याळु जैसा ॥ ६७९ ॥ 
आणि ऐहिकीं जियावें । जेणें परत्रा साच यावें । 
तें उचित कृत्य पावे । अवसरीं जिये ॥ ६८० ॥ 
तेव्हां जया आपैसी । निद्रा ये ठेविली ऐसी । 
दुर्व्यवहारीं जैसी । विटाळें लोटे ॥ ६८१ ॥ 
पैं द्राक्षरसा आम्ररसा । वेळे तोंड सडे वायसा । 
कां डोळे फुटती दिवसा । डुडुळाचे ॥ ६८२ ॥ 
तैसा कल्याणकाळु पाहे । तैं तयातें आळसु खाये । 
ना प्रमादीं तरी होये । तो म्हणे तैसें ॥ ६८३ ॥ 
जेवींचि सागराच्या पोटीं । जळे अखंड आगिठी । 
तैसा विषादु वाहे गांठीं । जिवाचिये जो ॥ ६८४ ॥ 
लेंडोराआगीं धूमावधि । कां अपाना आंगीं दुर्गंधि । 
तैसा जो जीवितावधि । विषादें केला ॥ ६८५ ॥ 
आणि कल्पांताचिया पारा । वेगळेंही जो वीरा । 
सूत्र धरी व्यापारा । साभिलाषा ॥ ६८६ ॥ 
अगा जगाही परौती । शुचा वाहे पैं चित्तीं । 
करितां विषीं हातीं । तृणही न लगे ॥ ६८७ ॥ 
ऐसा जो लोकाआंतु । पापपुंजु मूर्तु । 
देखसी तो अव्याहतु । तामसु कर्ता ॥ ६८८ ॥ 
एवं कर्म कर्ता ज्ञान । या तिहींचें त्रिधा चिन्ह । 
दाविलें तुज सुजन । चक्रवर्ती ॥ ६८९ ॥ 


बुद्धेर्भेदं धृतेश्चैव गुणतस्त्रिविधं शृणु ।
प्रोच्यमानमशेषेण पृथक्त्वेन धनञ्जय ॥ २९॥


आतां अविद्येचिया गांवीं । मोहाची वेढूनि मदवी । 
संदेहाचीं आघवीं । लेऊनि लेणीं ॥ ६९० ॥ 
आत्मनिश्चयाची बरव । जया आरिसां पाहे सावयव । 
तिये बुद्धीचीही धांव । त्रिधा असे ॥ ६९१ ॥ 
अगा सत्वादि गुणीं इहीं । कायी एक तिहीं ठायीं । 
न कीजेचि येथ पाहीं । जगामाजीं ॥ ६९२ ॥ 
आगी न वसतां पोटीं । कवण काष्ठ असे सृष्टीं । 
तैसें तें कैंचें दृश्यकोटीं । त्रिविध जें नोहे ॥ ६९३ ॥ 
म्हणौनि तिहीं गुणीं । बुद्धी केली त्रिगुणी । 
धृतीसिही वांटणी । तैसीचि असे ॥ ६९४ ॥ 
तेंचि येक वेगळालें । यथा चिन्हीं अळंकारलें । 
सांगिजैल उपाइलें । भेदलेपणें ॥ ६९५ ॥ 
परी बुद्धि धृति इयां । दोहीं भागामाजीं धनंंजया । 
आधीं रूप बुद्धीचिया । भेदासि करूं ॥ ६९६ ॥ 
तरी उत्तमा मध्यमा निकृष्टा । संसारासि गा सुभटा । 
प्राणियां येतिया वाटा । तिनी आथी ॥ ६९७ ॥ 
जे अकरणीय काम्य निषिद्ध । ते हे मार्ग तिन्ही प्रसिद्ध । 
संसारभयें सबाध । जीवां ययां ॥ ६९८ ॥ 


प्रवृत्तिं च निवृत्तिं च कार्याकार्ये भयाभये ।
बन्धं मोक्षं च या वेत्ति बुद्धिः सा पार्थ सात्त्विकी ॥ ३०॥


म्हणौनि अधिकारें मानिलें । जें विधीचेनि वोघें आलें । 
तें एकचि येथ भलें । नित्य कर्म ॥ ६९९ ॥ 
तेंचि आत्मप्राप्ति फळ । दिठी सूनि केवळ । 
कीजे जैसें कां जळ । सेविजे ताहनें ॥ ७०० ॥ 
येतुलेनि तें कर्म । सांडी जन्मभय विषम । 
करूनि दे उगम । मोक्षसिद्धि ॥ ७०१ ॥ 
ऐसें करी तो भला । संसारभयें सांडिला । 
करणीयत्वें आला । मुमुक्षुभागा ॥ ७०२ ॥ 
तेथ जे बुद्धि ऐसा । बळिया बांधे भरंवसा । 
मोक्षु ठेविला ऐसा । जोडेल येथ ॥ ७०३ ॥ 
म्हणौनि निवृत्तीची मांडिली । सूनि प्रवृत्तितळीं । 
इये कर्मीं बुडकुळी । द्यावीं कीं ना ? ॥ ७०४ ॥ 
तृषार्ता उदकें जिणें । कां पुरीं पडलिया पोहणें । 
अंधकूपीं गति किरणें । सूर्याचेनि ॥ ७०५ ॥ 
नाना पथ्येंसीं औषध लाहे । तरी रोगें दाटलाही जिये । 
का मीना जिव्हाळा होये । जळाचा जरी ॥ ७०६ ॥ 
तरी तयाच्या जीविता । नाहीं जेवीं अन्यथा । 
तैसें कर्मीं इये वर्ततां । जोडेचि मोक्षु ॥ ७०७ ॥ 
हें करणीयाचिया कडे । जें ज्ञान आथी चोखडें । 
आणि अकरणीय हें फुडें । ऐसें जाण ॥ ७०८ ॥ 
जीं तिथें काम्यादिकें । संसारभयदायकें । 
अकृत्यपणाचें आंबुखें । पडिलें जयां ॥ ७०९ ॥ 
तिये कर्मीं अकार्यीं । जन्ममरणसमयीं । 
प्रवृत्ति पळवी पायीं । मागिलींचि ॥ ७१० ॥ 
पैं आगीमाजीं न रिघवे । अथावीं न घालवे । 
धगधगीत नागवे । शूळ जेवीं ॥ ७११ ॥ 
कां काळियानाग धुंधुवातु । देखोनि न घालवे हातु । 
न वचवे खोपेआंतु । वाघाचिये ॥ ७१२ ॥ 
तैसें कर्म अकरणीय । देखोनि महाभय । 
उपजे निःसंदेह । बुद्धी जिये ॥ ७१३ ॥ 
वाढिलें रांधूनि विखें । तेथें जाणिजे मृत्यु न चुके । 
तेवीं निषेधीं कां देखे । बंधातें जे ॥ ७१४ ॥ 
मग बंधभयभरितीं । तियें निषिद्धीं प्राप्ती । 
विनियोगु जाणे निवृत्ती । कर्माचिये ॥ ७१५ ॥ 
ऐसेनि कार्याकार्यविवेकी । जे प्रवृत्ति निवृत्ति मापकी । 
खरा कुडा पारखी । जियापरी ॥ ७१६ ॥ 
तैसी कृत्याकृत्यशुद्धी । बुझे जे निरवधी । 
सात्विक म्हणिपे बुद्धी । तेचि तूं जाण ॥ ७१७ ॥ 


यया धर्ममधर्मं च कार्यं चाकार्यमेव च ।
अयथावत्प्रजानाति बुद्धिः सा पार्थ राजसी ॥ ३१॥


आणि बकाच्या गांवीं । घेपे क्षीरनीर सकलवी । 
कां अहोरात्रींची गोंवी । आंधळें नेणे ॥ ७१८ ॥ 
जया फुलाचा मकरंदु फावे । तो काष्ठें कोरूं धांवे । 
परी भ्रमरपणा नव्हे । अव्हांटा जेवीं ॥ ७१९ ॥ 
तैसीं इयें कार्याकार्यें । धर्माधर्मरूपें जियें । 
तियें न चोजवितां जाये । जाणती जे कां ॥ ७२० ॥ 
अगा डोळांवीण मोतियें । घेतां पाडु मिळे विपायें । 
न मिळणें तें आहे । ठेविलें तेथें ॥ ७२१ ॥ 
तैसें अकरणीय अवचटें । नोडवे तरीच लोटे । 
येऱ्हवीं जाणें एकवटें । दोन्ही जे कां ॥ ७२२ ॥ 
ते गा बुद्धि चोखविषीं । जाण येथ राजसी । 
अक्षत टाकिली जैसी । मांदियेवरी ॥ ७२३ ॥ 


अधर्मं धर्ममिति या मन्यते तमसावृता ।
सर्वार्थान्विपरीतांश्च बुद्धिः सा पार्थ तामसी ॥ ३२॥


आणि राजा जिया वाटा जाये । ते चोरांसि आडव होये । 
कां राक्षसां दिवो पाहे । राती होऊनि ॥ ७२४ ॥ 
नाना निधानचि निदैवा । होये कोळसयाचा उडवा । 
पैं असतें आपणपें जीवा । नाहीं जालें ॥ ७२५ ॥ 
तैसें धर्मजात तितुकें । जिये बुद्धीसी पातकें । 
साच तें लटिकें । ऐसेंचि बुझे ॥ ७२६ ॥ 
ते आघवेचि अर्थ । करूनि घाली अनर्थ । 
गुण ते ते व्यवस्थित । दोषचि मानी ॥ ७२७ ॥ 
किंबहुना श्रुतिजातें । अधिष्ठूनि केलें सरतें । 
तेतुलेंही उपरतें । जाणे जे बुद्धी ॥ ७२८ ॥ 
ते कोणातेंही न पुसतां । तामसी जाणावी पंडुसुता । 
रात्री काय धर्मार्था । साच करावी । ॥ ७२९ ॥ 
एवं बुद्धीचे भेद । तिन्ही तुज विशद । 
सांगितले स्वबोध\- । कुमुदचंद्रा ॥ ७३० ॥ 
आतां ययाचि बुद्धिवृत्ती । निष्टंकिला कर्मजातीं । 
खांदु मांडिजे धृती । त्रिविधा तया ॥ ७३१ ॥ 
तिये धृतीचेही विभाग । तिन्ही यथालिंग । 
सांगिजती चांग । अवधान देईं ॥ ७३२ ॥ 


धृत्या यया धारयते मनःप्राणेन्द्रियक्रियाः ।
योगेनाव्यभिचारिण्या धृतिः सा पार्थ सात्त्विकी ॥ ३३॥


तरी उदेलिया दिनकरु । चोरीसिं थोके अंधारु । 
कां राजाज्ञा अव्यवहारु । कुंठवी जेवीं ॥ ७३३ ॥ 
नाना पवनाचा साटु । वाजीनलिया नीटु । 
आंगेंसीं बोभाटु । सांडिती मेघ ॥ ७३४ ॥ 
कां अगस्तीचेनि दर्शनें । सिंधु घेऊनि ठाती मौनें । 
चंद्रोदयीं कमळवनें । मिठी देती ॥ ७३५ ॥ 
हें असो पावो उचलिला । मदमुख न ठेविती खालां । 
गर्जोनि पुढां जाला । सिंहु जरी ॥ ७३६ ॥ 
तैसा जो धीरु । उठलिया अंतरु । 
मनादिकें व्यापारु । सांडिती उभीं ॥ ७३७ ॥ 
इंद्रियां विषयांचिया गांठी । अपैसया सुटती किरीटी । 
मन मायेच्या पोटीं । रिगती दाही ॥ ७३८ ॥ 
अधोर्ध्व गूढें काढी । प्राण नवांची पेंडी । 
बांधोनि घाली उडी । मध्यमेमाजीं ॥ ७३९ ॥ 
संकल्पविकल्पांचें लुगडे । सांडूनि मन उघडें । 
बुद्धि मागिलेकडे । उगीचि बैसे ॥ ७४० ॥ 
ऐसी धैर्यराजें जेणें । मन प्राण करणें । 
स्वचेष्टांचीं संभाषणें । सांडविजती ॥ ७४१ ॥ 
मग आघवींचि सडीं । ध्यानाच्या आंतुल्या मढीं । 
कोंडिजती निरवडी । योगाचिये ॥ ७४२ ॥ 
परी परमात्मया चक्रवर्ती । उगाणिती जंव हातीं । 
तंव लांचु न घेतां धृती । धरिजती जिया ॥ ७४३ ॥ 
ते गा धृती येथें । सात्विक हें निरुतें । 
आईक अर्जुनातें । श्रीकांतु म्हणे ॥ ७४४ ॥ 


यया तु धर्मकामार्थान्धृत्या धारयतेऽर्जुन ।
प्रसण्‌गेन फलाकाण्‌क्षी धृतिः सा पार्थ राजसी ॥ ३४॥


आणि होऊनियां शरीरी । स्वर्गसंसाराच्या दोहीं घरीं । 
नांदे जो पोटभरी । त्रिवर्गोपायें ॥ ७४५ ॥ 
तो मनोरथांच्या सागरीं । धर्मार्थकामांच्या तारुवावरी । 
जेणें धैर्यबळें करी । क्रिया\-वणिज ॥ ७४६ ॥ 
जें कर्म भांडवला सूये । तयाची चौगुणी येती पाहे । 
येवढें सायास साहे । जया धृती ॥ ७४७ ॥ 
ते गा धृती राजस । पार्था येथ परीयेस । 
आतां आइक तामस । तिसरी जे कां ॥ ७४८ ॥ 


यया स्वप्नं भयं शोकं विषादं मदमेव च ।
न विमुञ्चति दुर्मेधा धृतिः सा पार्थ तामसी ॥ ३५॥


तरी सर्वाधमें गुणें । जयाचें कां रूपा येणें । 
कोळसा काळेपणें । घडला जैसा ॥ ७४९ ॥ 
अहो प्राकृत आणि हीनु । तयाही कीं गुणत्वाचा मानु । 
तरी न म्हणिजे पुण्यजनु । राक्षसु काई ?॥ ७५० ॥ 
पैं ग्रहांमाजीं इंगळु । तयातें म्हणिजे मंगळु । 
तैसा तमीं धसाळु । गुणशब्दु हा ॥ ७५१ ॥ 
जे सर्वदोषांचा वसौटा । तमचि कामऊनि सुभटा । 
उभारिला आंगवठा । जया नराचा ॥ ७५२ ॥ 
तो आळसु सूनि असे कांखे । म्हणौनि निद्रे कहीं न मुके । 
पापें पोषितां दुःखें । न सांडिजे जेवीं ॥ ७५३ ॥ 
आणि देहधनाचिया आवडी । सदा भय तयातें न सांडी । 
विसंबूं न सके धोंडीं । काठिण्य जैसें ॥ ७५४ ॥ 
आणि पदार्थजातीं स्नेहो । बांधे म्हणौनि तो शोकें ठावो । 
केला न शके पाप जावों । कृतघ्नौनि जैसें ॥ ७५५ ॥ 
आणि असंतोष जीवेंसीं । धरूनि ठेला अहर्निशीं । 
म्हणौनि मैत्री तेणेंसीं । विषादें केली ॥ ७५६ ॥ 
लसणातें न सांडी गंधी । कां अपथ्यशीळातें व्याधी । 
तैसी केली मरणावधी । विषादें तया ॥ ७५७ ॥ 
आणि वयसा वित्तकामु । ययांचा वाढवी संभ्रमु । 
म्हणौनि मदें आश्रमु । तोचि केला ॥ ७५८ ॥ 
आगीतें न सांडी तापु । सळातें जातीचा सापु । 
कां जगाचा वैरी वासिपु । अखंडु जैसा ॥ ७५९ ॥ 
नातरी शरीरातें काळु । न विसंबे कवणे वेळु । 
तैसा आथी अढळु । तामसीं मदु ॥ ७६० ॥ 
एवं पांचही हे निद्रादिक । तामसाच्या ठाईं दोख । 
जिया धृती देख । धरिलें आहाती ॥ ७६१ ॥ 
तिये गा धृती नांवें । तामसी येथ हें जाणावें । 
म्हणितलें तेणें देवें । जगाचेनी ॥ ७६२ ॥ 
एवं त्रिविध जे बुद्धि । कीजे कर्मनिश्चयो आधि । 
तो धृती या सिद्धि । नेइजो येथ ॥ ७६३ ॥ 
सूर्यें मार्गु गोचरु होये । आणि तो चालती कीर पाये । 
परी चालणें तें आहे । धैर्यें जेवीं ॥ ७६४ ॥ 
तैसी बुद्धि कर्मातें दावी । ते करणसामग्री निफजवी । 
परी निफजावया होआवी । धीरता जे ॥ ७६५ ॥ 
ते हे गा तुजप्रती । सांगीतली त्रिविध धृती । 
यया कर्मत्रया निष्पत्ती । जालिया मग ॥ ७६६ ॥ 
येथ फळ जें एक निफजे । सुख जयातें म्हणिजे । 
तेंही त्रिविध जाणिजे । कर्मवशें ॥ ७६७ ॥ 
तरी फळरूप तें सुख । त्रिगुणीं भेदलें देख । 
विवंचूं आतां चोख । चोखीं बोलीं ॥ ७६८ ॥ 
परी चोखी ते कैसी सांगे । पैं घेवों जातां बोलबगें । 
कानींचियेही लागे । हातींचा मळु ॥ ७६९ ॥ 
म्हणौनि जयाचेनि अव्हेरें । अवधानही होय बाहिरें । 
तेणें आइक हो आंतरें । जीवाचेनि जीवें ॥ ७७० ॥ 
ऐसें म्हणौनि देवो । त्रिविधा सुखाचा प्रस्तावो । 
मांडला तो निर्वाहो । निरूपित असें ॥ ७७१ ॥ 


सुखं त्विदानीं त्रिविधं शृणु मे भरतर्षभ ।
अभ्यासाद्रमते यत्र दुःखान्तं च निगच्छति ॥ ३६॥


म्हणे सुखत्रयसंज्ञा । सांगों म्हणौनि प्रतिज्ञा । 
बोलिलों तें प्राज्ञा । ऐक आतां ॥ ७७२ ॥ 
तरी सुख तें गा किरीटी । दाविजेल तुज दिठी । 
जें आत्मयाचिये भेटी । जीवासि होय ॥ ७७३ ॥ 
परी मात्रेचेनि मापें । दिव्यौषध जैसें घेपें । 
कां कथिलाचें कीजे रुपें । रसभावनीं ॥ ७७४ ॥ 
नाना लवणाचें जळु । होआवया दोनि चार वेळु । 
देऊनि सांडिजती ढाळु । तोयाचें जेवीं ॥ ७७५ ॥ 
तेवीं जालेनि सुखलेशें । जीवु भाविलिया अभ्यासें । 
जीवपणाचें नासे । दुःख जेथें ॥ ७७६ ॥ 
तें येथ आत्मसुख । जालें असे त्रिगुणात्मक । 
तेंही सांगों एकैक । रूप आतां ॥ ७७७ ॥ 


यत्तदग्रे विषमिव परिणामेऽमृतोपमम् ।
तत्सुखं सात्त्विकं प्रोक्तमात्मबुद्धिप्रसादजम् ॥ ३७॥


आतां चंदनाचें बूड । सर्पी जैसें दुवाड । 
कां निधानाचें तोंड । विवसिया जेवीं ॥ ७७८ ॥ 
अगा स्वर्गींचें गोमटें । आडव यागसंकटें । 
कां बाळपण दासटें । त्रासकाळें ॥ ७७९ ॥ 
हें असो दीपाचिये सिद्धी । अवघड धू आधीं । 
नातरी तो औषधीं । जिभेचा ठावो ॥ ७८० ॥ 
तयापरी पांडवा । जया सुखाचा रिगावा । 
विषम तेथ मेळावा । यमदमांचा ॥ ७८१ ॥ 
देत सर्वस्नेहा मिठी । आगीं ऐसें वैराग्य उठी । 
स्वर्ग संसारा कांटी । काढितचि ॥ ७८२ ॥ 
विवेकश्रवणें खरपुसें । जेथ व्रताचरणें कर्कशें । 
करितां जाती भोकसे । बुद्ध्यादिकांचे ॥ ७८३ ॥ 
सुषुम्नेचेनि तोंडें । गिळिजे प्राणापानाचे लोंढे । 
बोहणियेसीचि येवढें । भारी जेथ ॥ ७८४ ॥ 
जें सारसांही विघडतां । होय वोहाहूनि वस्त काढितां । 
ना भणंगु दवडितां । भाणयावरुनी ॥ ७८५ ॥ 
पैं मायेपुढौनि बाळक । काळें नेतां एकुलतें एक । 
होय कां उदक । तुटतां मीना ॥ ७८६ ॥ 
तैसें विषयांचें घर । इंद्रियां सांडितां थोर । 
युगांतु होय तें वीर । विराग साहाती ॥ ७८७ ॥ 
ऐसा जया सुखाचा आरंभु । दावी काठिण्याचा क्षोभु । 
मग क्षीराब्धी लाभु । अमृताचा जैसा ॥ ७८८ ॥ 
पहिलया वैराग्यगरळा । धैर्यशंभु वोडवी गळा । 
तरी ज्ञानामृतें सोहळा । पाहे जेथें ॥ ७८९ ॥ 
पैं कोलिताही कोपे ऐसें । द्राक्षांचें हिरवेपण असे । 
तें परीपाकीं कां जैसें । माधुर्य आते ॥ ७९० ॥ 
तें वैराग्यादिक तैसें । पिकलिया आत्मप्रकाशें । 
मग वैराग्येंसींही नाशे । अविद्याजात ॥ ७९१ ॥ 
तेव्हां सागरीं गंगा जैसी । आत्मीं मीनल्या बुद्धि तैसी । 
अद्वयानंदाची आपैसी । खाणी उघडे ॥ ७९२ ॥ 
ऐसें स्वानुभवविश्रामें । वैराग्यमूळ जें परिणमे । 
तें सात्विक येणें नामें । बोलिजे सुख ॥ ७९३ ॥ 


विषयेन्द्रियसंयोगाद्यत्तदग्रेऽमृतोपमम् ।
परिणामे विषमिव तत्सुखं राजसं स्मृतम् ॥ ३८॥


आणि विषयेंद्रियां । मेळु होतां धनंजया । 
जें सुख जाय थडिया । सांडूनि दोन्ही ॥ ७९४ ॥ 
अधिकारिया रिगतां गांवो । होय जैसा उत्साहो । 
कां रिणावरी विवाहो । विस्तारिला ॥ ७९५ ॥ 
नाना रोगिया जिभेपासीं । केळें गोड साखरेसीं । 
कां बचनागाची जैसी । मधुरता पहिली ॥ ७९६ ॥ 
पहिलें संवचोराचें मैत्र । हाटभेटीचें कलत्र । 
कां लाघवियाचे विचित्र । विनोद ते ॥ ७९७ ॥ 
तैसें विषयेंद्रियदोखीं । जें सुख जीवातें पोखी । 
मग उपडिला खडकीं । हंसु जैसा ॥ ७९८ ॥ 
तैसी जोडी आघवी आटे । जीविताचा ठाय फिटे । 
सुकृताचियाही सुटे । धनाची गांठी ॥ ७९९ ॥ 
आणिक भोगिलें जें कांहीं । तें स्वप्न तैसें होय नाहीं । 
मग हानीच्याचि घाईं । लोळावें उरे ॥ ८०० ॥ 
ऐसें आपत्ती जें सुख । ऐहिकीं परिणमे देख । 
परत्रीं कीर विख । होऊनि परते ॥ ८०१ ॥ 
जे इंद्रियजाता लळा । दिधलिया धर्माचा मळा । 
जाळूनि भोगिजे सोहळा । विषयांचा जेथ ॥ ८०२ ॥ 
तेथ पातकें बांधिती थावो । तियें नरकीं देती ठावो । 
जेणें सुखें हा अपावो । परत्रीं ऐसा ॥ ८०३ ॥ 
पैं नामें विष महुरें । परी मारूनि अंतीं खरें । 
तैसें आदि जें गोडिरें । अंतीं कडू ॥ ८०४ ॥ 
पार्था तें सुख साचें । वळिलें आहे रजाचें । 
म्हणौनि न शिवें तयाचें । आंग कहीं ॥ ८०५ ॥ 


यदग्रे चानुबन्धे च सुखं मोहनमात्मनः ।
निद्रालस्यप्रमादोत्थं तत्तामसमुदाहृतम् ॥ ३९॥


आणि अपेयाचेनि पानें । अखाद्याचेनि भोजनें । 
स्वैरस्त्रीसंनिधानें । होय जें सुख ॥ ८०६ ॥ 
का पुढिलांचेनि मारें । नातरी परस्वापहारें । 
जें सुख अवतरे । भाटाच्या बोलीं ॥ ८०७ ॥ 
जें आलस्यावरी पोखिजे । निद्रेमाजीं जें देखिजे । 
जयाच्या आद्यंतीं भुलिजे । आपुली वाट ॥ ८०८ ॥ 
तें गा सुख पार्था । तामस जाण सर्वथा । 
हें बहु न सांगोंचि जें कथा । असंभाव्य हे ॥ ८०९ ॥ 
ऐसें कर्मभेदें मुदलें । फळसुखही त्रिधा जालें । 
तें हें यथागमें केलें । गोचर तुज ॥ ८१० ॥ 
ते कर्ता कर्म कर्मफळ । ये त्रिपुटी येकी केवळ । 
वांचूनि कांहींचि नसे स्थूल । सूक्ष्मीं इये ॥ ८११ ॥ 
आणि हे तंव त्रिपुटी । तिहीं गुणीं इहीं किरीटी । 
गुंफिली असे पटीं । तांतुवीं जैसी ॥ ८१२ ॥ 


न तदस्ति पृथिव्यां वा दिवि देवेषु वा पुनः ।
सत्त्वं प्रकृतिजैर्मुक्तं यदेभिः स्यात्त्रिभिर्गुणैः ॥ ४०॥


म्हणौनि प्रकृतीच्या आवलोकीं । न बंधिजे इहीं सत्वादिकीं । 
तैसी स्वर्गीं ना मृत्युलोकीं । आथी वस्तु ॥ ८१३ ॥ 
कैंचा लोंवेवीण कांबळा । मातियेवीण मोदळा । 
का जळेंवीण कल्लोळा । होणें आहे ? ॥ ८१४ ॥ 
तैसें न होनि गुणाचें । सृष्टीची रचना रचे । 
ऐसें नाहींचि गा साचें । प्राणिजात ॥ ८१५ ॥ 
यालागीं हें सकळ । तिहीं गुणांचेंचि केवळ । 
घडलें आहे निखिळ । ऐसें जाण ॥ ८१६ ॥ 
गुणीं देवां त्रयी लाविली । गुणीं लोकीं त्रिपुटी पाडिली । 
चतुर्वर्णा घातली । सिनानीं उळिगें ॥ ८१७ ॥ 


ब्राह्मणक्षत्रियविशां शूद्राणां च परन्तप ।
कर्माणि प्रविभक्तानि स्वभावप्रभवैर्गुणैः ॥ ४१॥


तेचि चारी वर्ण । पुससी जरी कोण कोण । 
तरी जयां मुख्य ब्राह्मण । धुरेचे कां ॥ ८१८ ॥ 
येर क्षत्रिय वैश्य दोन्ही । तेही ब्राह्मणाच्याचि मानिजे मानी । 
जे ते वैदिकविधानीं । योग्य म्हणौनि ॥ ८१९ ॥ 
चौथा शूद्रु जो धनंजया । वेदीं लागु नाहीं तया । 
तऱ्हीं वृत्ति वर्णत्रया । आधीन तयाची ॥ ८२० ॥ 
तिये वृत्तिचिया जवळिका । वर्णा ब्राह्मणादिकां । 
शूद्रही कीं देखा । चौथा जाला ॥ ८२१ ॥ 
जैसा फुलाचेनि सांगातें । तांतुं तुरंबिजे श्रीमंतें । 
तैसें द्विजसंगें शूद्रातें । स्वीकारी श्रुती ॥ ८२२ ॥ 
ऐसैसी गा पार्था । हे चतुर्वर्णव्यवस्था । 
करूं आतां कर्मपथा । यांचिया रूपा ॥ ८२३ ॥ 
जिहीं गुणीं ते वर्ण चारी । जन्ममृत्यूंचिये कातरी । 
चुकोनियां ईश्वरीं । पैठे होती ॥ ८२४ ॥ 
जिये आत्मप्रकृतीचे इहीं । गुणीं सत्त्वादिकीं तिहीं । 
कर्में चौघां चहूं ठाईं । वांटिलीं वर्णा ॥ ८२५ ॥ 
जैसें बापें जोडिलें लेंका । वांटिलें सूर्यें मार्ग पांथिका । 
नाना व्यापार सेवकां । स्वामी जैसें ॥ ८२६ ॥ 
तैसी प्रकृतीच्या गुणीं । जया कर्माची वेल्हावणी । 
केली आहे वर्णीं । चहूं इहीं ॥ ८२७ ॥ 
तेथ सत्त्वें आपल्या आंगीं । समीन\-निमीन भागीं । 
दोघे केले नियोगी । ब्राह्मण क्षत्रिय ॥ ८२८ ॥ 
आणि रज परी सात्त्विक । तेथ ठेविलें वैश्य लोक । 
रजचि तमभेसक । तेथ शूद्र ते गा ॥ ८२९ ॥ 
ऐसा येकाचि प्राणिवृंदा । भेदु चतुर्वर्णधा । 
गुणींचि प्रबुद्धा । केला जाण ॥ ८३० ॥ 
मग आपुलें ठेविलें जैसें । आइतेंचि दीपें दिसे । 
गुणभिन्न कर्म तैसें । शास्त्र दावी ॥ ८३१ ॥ 
तेंचि आतां कोण कोण । वर्णविहिताचें लक्षण । 
हें सांगों ऐक श्रवण\- । सौभाग्यनिधी ॥ ८३२ ॥ 


शमो दमस्तपः शौचं क्षान्तिरार्जवमेव च ।
ज्ञानं विज्ञानमास्तिक्यं ब्रह्मकर्म स्वभावजम् ॥ ४२॥


तरी सर्वेंद्रियांचिया वृत्ती । घेऊनि आपुल्या हातीं । 
बुद्धि आत्मया मिळे येकांतीं । प्रिया जैसी ॥ ८३३ ॥ 
ऐसा बुद्धीचा उपरमु । तया नाम म्हणिपे शमु । 
तो गुण गा उपक्रमु । जया कर्माचा ॥ ८३४ ॥ 
आणि बाह्येंद्रियांचें धेंडें । पिटूनि विधीचेनि दंडें । 
नेदिजे अधर्माकडे । कहींचि जावों ॥ ८३५ ॥ 
तो पैं गा शमा विरजा । दमु गुण जेथ दुजा । 
आणि स्वधर्माचिया वोजा । जिणें जें कां ॥ ८३६ ॥ 
सटवीचिये रातीं । न विसंबिजे जेवीं वाती । 
तैसा ईश्वरनिर्णयो चित्तीं । वाहणें सदा ॥ ८३७ ॥ 
तया नाम तप । ते तिजया गुणाचें रूप । 
आणि शौचही निष्पाप । द्विविध जेथ ॥ ८३८ ॥ 
मन भावशुद्धी भरलें । आंग क्रिया अळंकारिलें । 
ऐसें सबाह्य जियालें । साजिरें जें कां ॥ ८३९ ॥ 
तया नाम शौच पार्था । तो कर्मीं गुण जये चौथा । 
आणि पृथ्वीचिया परी सर्वथा । सर्व जें साहाणें ॥ ८४० ॥ 
ते गा क्षमा पांडवा । गुण जेथ पांचवा । 
स्वरांमाजीं सुहावा । पंचमु जैसा ॥ ८४१ ॥ 
आणि वांकडेनी वोघेंसीं । गंगा वाहे उजूचि जैसी । 
कां पुटीं वळला ऊसीं । गोडी जैसी ॥ ८४२ ॥ 
तैसा विषमांही जीवां- । लागीं उजुकारु बरवा । 
तें आर्जव गा साहावा । जेथींचा गुण ॥ ८४३ ॥ 
आणि पाणियें प्रयत्नें माळी । अखंड जचे झाडामुळीं । 
परी तें आघवेंचि फळीं । जाणे जेवीं ॥ ८४४ ॥ 
तैसें शास्त्राचारें तेणें । ईश्वरुचि येकु पावणें । 
हें फुडें जें कां जाणणें । तें येथ ज्ञान ॥ ८४५ ॥ 
तें गा कर्मीं जिये । सातवा गुण होये । 
आणि विज्ञान हें पाहें । एवंरूप ॥ ८४६ ॥ 
तरी सत्वशुद्धीचिये वेळे । शास्त्रें कां ध्यानबळें । 
ईश्वरतत्त्वींचि मिळे । निष्टंकबुद्धी ॥ ८४७ ॥ 
हें विज्ञान बरवें । गुणरत्न जेथ आठवें । 
आणि आस्तिक्य जाणावें । नववा गुण ॥ ८४८ ॥ 
पैं राजमुद्रा आथिलिया । प्रजा भजे भलतया । 
तेवीं शास्त्रें स्वीकारिलिया । मार्गमात्रातें ॥ ८४९ ॥ 
आदरें जें कां मानणें । तें आस्तिक्य मी म्हणें । 
तो नववा गुण जेणें । कर्म तें साच ॥ ८५० ॥ 
एवं नवही शमादिक । गुण जेथ निर्दोख । 
तें कर्म जाण स्वाभाविक । ब्राह्मणाचें ॥ ८५१ ॥ 
तो नवगुणरत्नाकरु । यया नवरत्नांचा हारु । 
न फेडीत ले दिनकरु । प्रकाशु जैसा ॥ ८५२ ॥ 
नाना चांपा चांपौळी पूजिला । चंद्रु चंद्रिका धवळला । 
कां चंदनु निजें चर्चिला । सौरभ्यें जेवीं ॥ ८५३ ॥ 
तेवीं नवगुणटिकलग । लेणें ब्राह्मणाचें अव्यंग । 
कहींचि न संडी आंग । ब्राह्मणाचें ॥ ८५४ ॥ 
आतां उचित जें क्षत्रिया । तेंहीं कर्म धनंजया । 
सांगों ऐक प्रज्ञेचिया । भरोवरी ॥ ८५५ ॥ 


शौर्यं तेजो धृतिर्दाक्ष्यं युद्धे चाप्यपलायनम् ।
दानमीश्वरभावश्च क्षात्रं कर्म स्वभावजम् ॥ ४३॥


तरी भानु हा तेजें । नापेक्षी जेवीं विरजे । 
कां सिंहें न पाहिजे । जावळिया ॥ ८५६ ॥ 
ऐसा स्वयंभ जो जीवें लाठु । सावायेंवीण उद्भटु । 
ते शौर्य गा जेथ श्रेष्ठु । पहिला गुण ॥ ८५७ ॥ 
आणि सूर्याचेनि प्रतापें । कोडिही नक्षत्र हारपे । 
ना तो तरी न लोपे । सचंद्रीं तिहीं ॥ ८५८ ॥ 
तैसेनि आपुले प्रौढीगुणें । जगा या विस्मयो देणें । 
आपण तरी न क्षोभणें । कायसेनही ॥ ८५९ ॥ 
तें प्रागल्भ्यरूप तेजा । जिये कर्मीं गुण दुजा । 
आणि धीरु तो तिजा । जेथींचा गुण ॥ ८६० ॥ 
वरिपडलिया आकाश । बुद्धीचे डोळे मानस । 
झांकी ना ते परीयेस । धैर्य जेथें ॥ ८६१ ॥ 
आणि पाणी हो कां भलतेतुकें । परी तें जिणौनि पद्म फांके । 
कां आकाश उंचिया जिंके । आवडे तयातें ॥ ८६२ ॥ 
तेवीं विविध अवस्था । पातलिया जिणौनि पार्था । 
प्रज्ञाफळ तया अर्था । वेझ देणें जें ॥ ८६३ ॥ 
तें दक्षत्व गा चोख । जेथ चौथा गुण देख । 
आणि झुंज अलौकिक । तो पांचवा गुण ॥ ८६४ ॥ 
आदित्याचीं झाडें । सदा सन्मुख सूर्याकडे । 
तेवीं समोर शत्रूपुढें । होणें जें कां ॥ ८६५ ॥ 
माहेवणी प्रयत्नेंसी । चुकविजे सेजे जैसी । 
रिपू पाठी नेदिजे तैसी । समरांगणीं ॥ ८६६ ॥ 
हा क्षत्रियाचेया आचारीं । पांचवा गुणेंद्रु अवधारीं । 
चहूं पुरुषार्थां शिरीं । भक्ति जैसी ॥ ८६७ ॥ 
आणि जालेनि फुलें फळें । शाखिया जैसीं मोकळे । 
कां उदार परीमळें । पद्माकरु ॥ ८६८ ॥ 
नाना आवडीचेनि मापें । चांदिणें भलतेणें घेपे । 
पुढिलांचेनि संकल्पें । तैसें जें देणें ॥ ८६९ ॥ 
तें उमप गा दान । जेथ सहावें गुणरत्न । 
आणि आज्ञे एकायतन । होणें जें कां ॥ ८७० ॥ 
पोषूनि अवयव आपुले । करविजतीं मानविले । 
तेवीं पालणें लोभविलें । जग जें भोगणें ॥ ८७१ ॥ 
तया नाम ईश्वरभावो । जो सर्वसामर्थ्याचा ठावो । 
तो गुणांमाजीं रावो । सातवा जेथ ॥ ८७२ ॥ 
ऐसें जें शौर्यादिकीं । इहीं सात गुणविशेखीं । 
अळंकृत सप्तऋखीं । आकाश जैसें ॥ ८७३ ॥ 
तैसें सप्तगुणीं विचित्र । कर्म जें जगीं पवित्र । 
तें सहज जाण क्षात्र । क्षत्रियाचें ॥ ८७४ ॥ 
नाना क्षत्रिय नव्हे नरु । तो सत्त्वसोनयाचा मेरु । 
म्हणौनि गुणस्वर्गां आधारु । सातां इयां ॥ ८७५ ॥ 
नातरी सप्तगुणार्णवीं । परीवारली बरवी । 
हे क्रिया नव्हे पृथ्वी । भोगीतसे तो ॥ ८७६ ॥ 
कां गुणांचे सातांही ओघीं । हे क्रिया ते गंगा जगीं । 
तया महोदधीचिया आंगीं । विलसे जैसी ॥ ८७७ ॥ 
परी हें बहु असो देख । शौर्यादि गुणात्मक । 
कर्म गा नैसर्गिक । क्षात्रजातीसी ॥ ८७८ ॥ 
आतां वैश्याचिये जाती । उचित जे महामती । 
ते ऐकें गा निरुती । क्रिया सांगों ॥ ८७९ ॥ 


कृषिगौरक्ष्यवाणिज्यं वैश्यकर्म स्वभावजम् ।
परिचर्यात्मकं कर्म शूद्रस्यापि स्वभावजम् ॥ ४४॥


तरी भूमि बीज नांगरु । यया भांडवलाचा आधारु । 
घेऊनि लाभु अपारु । मेळवणें जें ॥ ८८० ॥ 
किंबहुना कृषी जिणें । गोधनें राखोनि वर्तणें । 
कां समर्घीची विकणें । महर्घीवस्तु ॥ ८८१ ॥ 
येतुलाचि पांडवा । वैश्यातें कर्माचा मेळावा । 
हा वैश्यजातीस्वभावा । आंतुला जाण ॥ ८८२ ॥ 
आणि वैश्य क्षत्रिय ब्राह्मण । हे द्विजन्में तिन्ही वर्ण । 
ययांचें जें शुश्रूषण । तें शूद्रकर्म ॥ ८८३ ॥ 
पैं द्विजसेवेपरौतें । धांवणें नाहीं शूद्रातें । 
एवं चतुर्वर्णोचितें । दाविलीं कर्में ॥ ८८४ ॥ 


स्वे स्वे कर्मण्यभिरतः संसिद्धिं लभते नरः ।
स्वकर्मनिरतः सिद्धिं यथा विन्दति तच्छृणु ॥ ४५॥


आतां इयेचि विचक्षणा । वेगळालिया वर्णा । 
उचित जैसें करणां । शब्दादिक ॥ ८८५ ॥ 
नातरी जळदच्युता । पाणिया उचित सरिता । 
सरितेसी पंडुसुता । सिंधु उचितु ॥ ८८६ ॥ 
तैसें वर्णाश्रमवशें । जें करणीय आलें असे । 
गोरेया आंगा जैसें । गोरेपण ॥ ८८७ ॥ 
तया स्वभावविहिता कर्मा । शास्त्राचेनि मुखें वीरोत्तमा । 
प्रवर्तावयालागीं प्रमा । अढळ कीजे ॥ ८८८ ॥ 
पैं आपुलेंचि रत्न थितें । घेपे पारखियाचेनि हातें । 
तैसें स्वकर्म आपैतें । शास्त्रें करावीं ॥ ८८९ ॥ 
जैसी दिठी असे आपुलिया ठायीं । परी दीपेंवीण भोग नाहीं । 
मार्गु न लाहतां काई । पाय असतां होय ? ॥ ८९० ॥ 
म्हणौनि ज्ञातिवशें साचारु । सहज असे जो अधिकारु । 
तो आपुलिया शास्त्रें गोचरु । आपण कीजे ॥ ८९१ ॥ 
मग घरींचाचि ठेवा । जेवीं डोळ्यां दावी दिवा । 
तरी घेतां काय पांडवा । आडळु असे ? ॥ ८९२ ॥ 
तैसें स्वभावें भागा आलें । वरी शास्त्रें खरें केलें । 
तें विहित जो आपुलें । आचरे गा ॥ ८९३ ॥ 
परी आळसु सांडुनी । फळकाम दवडुनी । 
आंगें जीवें मांडुनी । तेथेंचि भरु ॥ ८९४ ॥ 
वोघीं पडिलें पाणी । नेणें आनानी वाहणी । 
तैसा जाय आचरणीं । व्यवस्थौनी ॥ ८९५ ॥ 
अर्जुना जो यापरी । तें विहित कर्म स्वयें करी । 
तो मोक्षाच्या ऐलद्वारीं । पैठा होय ॥ ८९६ ॥ 
जे अकरणा आणि निषिद्धा । न वचेचि कांहीं संबंधा । 
म्हणौनि भवा विरुद्धा । मुकला तो ॥ ८९७ ॥ 
आणि काम्यकर्मांकडे । न परतेचि जेथ कोडें । 
तेथ चंदनाचेही खोडे । न लेचि तो ॥ ८९८ ॥ 
येर नित्य कर्म तंव । फळत्यागें वेंचिलें सर्व । 
म्हणौनि मोक्षाची शींव । ठाकूं लाहे ॥ ८९९ ॥ 
ऐसेनि शुभाशुभीं संसारीं । सांडिला तो अवधारीं । 
वौराग्यमोक्षद्वारीं । उभा ठाके ॥ ९०० ॥ 
जें सकळ भाग्याची सीमा । मोक्षलाभाची जें प्रमा । 
नाना कर्ममार्गश्रमा । शेवटु जेथ ॥ ९०१ ॥ 
मोक्षफळें दिधली वोल । जें सुकृततरूचें फूल । 
तयें वैराग्यीं ठेवी पाऊल । भंवरु जैसा ॥ ९०२ ॥ 
पाहीं आत्मज्ञानसुदिनाचा । वाधावा सांगतया अरुणाचा । 
उदयो त्या वैराग्याचा । ठावो पावे ॥ ९०३ ॥ 
किंबहुना आत्मज्ञान । जेणें हाता ये निधान । 
तें वैराग्य दिव्यांजन । जीवें ले तो ॥ ९०४ ॥ 
ऐसी मोक्षाची योग्यता । सिद्धी जाय तया पंडुसुता । 
अनुसरोनि विहिता । कर्मा यया ॥ ९०५ ॥ 
हें विहित कर्म पांडवा । आपुला अनन्य वोलावा । 
आणि हेचि परम सेवा । मज सर्वात्मकाची ॥ ९०६ ॥ 
पैं आघवाचि भोगेंसीं । पतिव्रता क्रीडे प्रियेंसीं । 
कीं तयाचीं नामें जैसीं । तपें तियां केलीं ॥ ९०७ ॥ 
कां बाळका एकी माये । वांचोनि जिणें काय आहे । 
म्हणौनि सेविजे कीं तो होये । पाटाचा धर्मु ॥ ९०८ ॥ 
नाना पाणी म्हणौनि मासा । गंगा न सांडितां जैसा । 
सर्व तीर्थ सहवासा । वरपडा जाला ॥ ९०९ ॥ 
तैसें आपुलिया विहिता । उपावो असे न विसंबितां । 
ऐसा कीजे कीं जगन्नाथा । आभारु पडे ॥ ९१० ॥ 
अगा जया जें विहित । तें ईश्वराचें मनोगत । 
म्हणौनि केलिया निभ्रांत । सांपडेचि तो ॥ ९११ ॥ 
पैं जीवाचे कसीं उतरली । ते दासी कीं गोसावीण जाली । 
सिसे वेंचि तया मविली । वही जेवीं ॥ ९१२ ॥ 
तैसें स्वामीचिया मनोभावा । न चुकिजे हेचि परमसेवा । 
येर तें गा पांडवा । वाणिज्य करणें ॥ ९१३ ॥ 


यतः प्रवृत्तिर्भूतानां येन सर्वमिदं ततम् ।
स्वकर्मणा तमभ्यर्च्य सिद्धिं विन्दति मानवः ॥ ४६॥


म्हणौनि विहित क्रिया केली । नव्हे तयाची खूण पाळिली । 
जयापसूनि कां आलीं । आकारा भूतें ॥ ९१४ ॥ 
जो अविद्येचिया चिंधिया । गुंडूनि जीव बाहुलिया । 
खेळवीतसे तिगुणिया । अहंकाररज्जू ॥ ९१५ ॥ 
जेणें जग हें समस्त । आंत बाहेरी पूर्ण भरित । 
जालें आहे दीपजात । तेजें जैसें ॥ ९१६ ॥ 
तया सर्वात्मका ईश्वरा । स्वकर्मकुसुमांची वीरा । 
पूजा केली होय अपारा । तोषालागीं ॥ ९१७ ॥ 
म्हणौनि तिये पूजे । रिझलेनि आत्मराजें । 
वैराग्यसिद्धि देईजे । पसाय तया ॥ ९१८ ॥ 
जिये वैराग्यदशें । ईश्वराचेनि वेधवशें । 
हें सर्वही नावडे जैसें । वांत होय ॥ ९१९ ॥ 
प्राणनाथाचिया आधी । विरहिणीतें जिणेंही बाधी । 
तैसें सुखजात त्रिशुद्धी । दुःखचि लागे ॥ ९२० ॥ 
सम्यक्‌ज्ञान नुदैजतां । वेधेंचि तन्मयता । 
उपजे ऐसी योग्यता । बोधाची लाहे ॥ ९२१ ॥ 
म्हणौनि मोक्षलाभालागीं । जो व्रतें वाहातसें आंगीं । 
तेणें स्वधर्मु आस्था चांगी । अनुष्ठावा ॥ ९२२ ॥ 


श्रेयान्स्वधर्मो विगुणः परधर्मात्स्वनुष्ठितात् ।
स्वभावनियतं कर्म कुर्वन्नाप्नोति किल्बिषम् ॥ ४७॥


अगा आपुला हा स्वधर्मु । आचरणीं जरी विषमु । 
तरी पाहावा तो परिणामु । फळेल जेणें ॥ ९२३ ॥ 
जैं सुखालागीं आपणपयां । निंबचि आथी धनंजया । 
तैं कडुवटपणा तयाचिया । उबगिजेना ॥ ९२४ ॥ 
फळणया ऐलीकडे । केळीतें पाहातां आस मोडे । 
ऐसी त्यजिली तरी जोडे । तैसें कें गोमटें ॥ ९२५ ॥ 
तेवीं स्वधर्मु सांकडु । देखोनि केला जरी कडु । 
तरी मोक्षसुरवाडु । अंतरला कीं ॥ ९२६ ॥ 
आणि आपुली माये । कुब्ज जरी आहे । 
तरी जीये तें नोहे । स्नेह कुऱ्हें कीं ॥ ९२७ ॥ 
येरी जिया पराविया । रंभेहुनि बरविया । 
तिया काय कराविया । बाळकें तेणें ? ॥ ९२८ ॥ 
अगा पाणियाहूनि बहुवें । तुपीं गुण कीर आहे । 
परी मीना काय होये । असणें तेथ ॥ ९२९ ॥ 
पैं आघविया जगा जें विख । तें विख किडियाचें पीयूख । 
आणि जगा गूळ तें देख । मरण तया ॥ ९३० ॥ 
म्हणौनि जे विहित जया जेणें । फिटे संसाराचें धरणें । 
क्रिया कठोर तऱ्ही तेणें । तेचि करावी ॥ ९३१ ॥ 
येरा पराचारा बरविया । ऐसें होईल टेंकलया । 
पायांचें चालणें डोइया । केलें जैसें ॥ ९३२ ॥ 
यालागीं कर्म आपुले । जें जातिस्वभावें असे आलें । 
तें करी तेणें जिंतिलें । कर्मबंधातें ॥ ९३३ ॥ 
आणि स्वधर्मुचि पाळावा । परधर्मु तो गाळावा । 
हा नेमुही पांडवा । न कीजेचि पै गा ? ॥ ९३४ ॥ 
तरी आत्मा दृष्ट नोहे । तंव कर्म करणें कां ठाये ? । 
आणि करणें तेथ आहे । आयासु आधीं ॥ ९३५ ॥ 


सहजं कर्म कौन्तेय सदोषमपि न त्यजेत् ।
सर्वारम्भा हि दोषेण धूमेनाग्निरिवावृताः ॥ ४८॥


म्हणौनि भलतिये कर्मीं । आयासु जऱ्ही उपक्रमीं । 
तरी काय स्वधर्मीं । दोषु । सांगें ? ॥ ९३६ ॥ 
आगा उजू वाटा चालावें । तऱ्ही पायचि शिणवावे । 
ना आडरानें धांवावें । तऱ्ही तेंचि ॥ 
९३७ ॥ 
पैं शिळा कां सिदोरिया । दाटणें एक धनंजया । 
परी जें वाहतां विसांवया । मिळिजे तें घेपे ॥ ९३८ ॥ 
येऱ्हवीं कणा आणि भूसा । कांडितांही सोसु सरिसा । 
जेंचि रंधन श्वान मांसा । तेंचि हवी ॥ ९३९ ॥ 
दधी जळाचिया घुसळणा । व्यापार सारिखेचि विचक्षणा । 
वाळुवे तिळा घाणा । गाळणें एक ॥ ९४० ॥ 
पैं नित्य होम देयावया । कां सैरा आगी सुवावया । 
फुंकितां धू धनंजया । साहणें तेंचि ॥ ९४१ ॥ 
परी धर्मपत्नी धांगडी । पोसितां जरी एकी वोढी । 
तरी कां अपरवडी । आणावी आंगा ? ॥ ९४२ ॥ 
हां गा पाठीं लागला घाई । मरण न चुकेचि पाहीं । 
तरी समोरला काई । आगळें न कीजे ? ॥ ९४३ ॥ 
कुलस्त्री दांड्याचे घाये । परघर रिगालीहि जरी साहे । 
तरी स्वपतीतें वायें । सांडिलें कीं । ॥ ९४४ ॥ 
तैसें आवडतेंही करणें । न निपजे शिणल्याविणें । 
तरी विहित बा रे कोणें । बोलें भारी ? ॥ ९४५ ॥ 
वरी थोडेंचि अमृत घेतां । सर्वस्व वेंचो कां पंडुसुता । 
जेणें जोडे जीविता । अक्षयत्व ॥ ९४६ ॥ 
येर काह्यां मोलें वेंचूनि । विष पियावे घेऊनि । 
आत्महत्येसि निमोनि । जाइजे जेणें ॥ ९४७ ॥ 
तैसें जाचूनियां इंद्रियें । वेंचूनि आयुष्याचेनि दिये । 
सांचलें पापीं आन आहे । दुःखावाचूनि ? ॥ ९४८ ॥ 
म्हणौनि करावा स्वधर्मु । जो करितां हिरोनि घे श्रमु । 
उचित देईल परमु । पुरुषार्थराजु ॥ ९४९ ॥ 
याकारणें किरीटी । स्वधर्माचिये राहाटी । 
न विसंबिजे संकटीं । सिद्धमंत्र जैसा ॥ ९५० ॥ 
कां नाव जैसी उदधीं । महारोगी दिव्यौषधी । 
न विसंबिजे तया बुद्धी । स्वकर्म येथ ॥ ९५१ ॥ 
मग ययाचि गा कपिध्वजा । स्वकर्माचिया महापूजा । 
तोषला ईशु तमरजा । झाडा करुनी ॥ ९५२ ॥ 
शुद्धसत्त्वाचिया वाटा । आणी आपुली उत्कंठा । 
भवस्वर्ग काळकूटा । ऐसें दावी ॥ ९५३ ॥ 
जियें वैराग्य येणें बोलें । मागां संसिद्धी रूप केलें । 
किंबहुना तें आपुलें । मेळवी खागें ॥ ९५४ ॥ 
मग जिंतिलिया हे भोये । पुरुष सर्वत्र जैसा होये । 
कां जालाही जें लाहे । तें आतां सांगों ॥ ९५५ ॥ 


असक्तबुद्धिः सर्वत्र जितात्मा विगतस्पृहः ।
नैष्कर्म्यसिद्धिं परमां संन्यासेनाधिगच्छति ॥ ४९॥


तरी देहादिक हें संसारें । सर्वही मांडलेंसे जें गुंफिरें । 
तेथ नातुडे तो वागुरें । वारा जैसा ॥ ९५६ ॥ 
पैं परिपाकाचिये वेळे । फळ देठें ना देठु फळें । 
न धरे तैसें स्नेह खुळें । सर्वत्र होय ॥ ९५७ ॥ 
पुत्र वित्त कलत्र । हे जालियाही स्वतंत्र । 
माझें न म्हणे पात्र । विषाचें जैसें ॥ ९५८ ॥ 
हें असो विषयजाती । बुद्धि पोळली ऐसी माघौती । 
पाउलें घेऊनि एकांतीं । हृदयाच्या रिगे ॥ ९५९ ॥ 
ऐसया अंतःकरण । बाह्य येतां तयाची आण । 
न मोडी समर्था भेण । दासी जैसी ॥ ९६० ॥ 
तैसें ऐक्याचिये मुठी । माजिवडें चित्त किरीटी । 
करूनि वेधी नेहटीं । आत्मयाच्या ॥ ९६१ ॥ 
तेव्हां दृष्टादृष्ट स्पृहे । निमणें जालेंचि आहे । 
आगीं दडपलिया धुयें । राहिजे जैसें ॥ ९६२ ॥ 
म्हणौनि नियमिलिया मानसीं । स्पृहा नासौनि जाय आपैसीं । 
किंबहुना तो ऐसी । भूमिका पावे ॥ ९६३ ॥ 
पैं अन्यथा बोधु आघवा । मावळोनि तया पांडवा । 
बोधमात्रींचि जीवा । ठावो होय ॥ ९६४ ॥ 
धरवणी वेंचें सरे । तैसें भोगें प्राचीन पुरे । 
नवें तंव नुपकरे । कांहीचि करूं ॥ ९६५ ॥ 
ऐसीं कर्में साम्यदशा । होय तेथ वीरेशा । 
मग श्रीगुरु आपैसा । भेटेचि गा ॥ ९६६ ॥ 
रात्रीची चौपाहरी । वेंचलिया अवधारीं । 
डोळ्यां तमारी । मिळे जैसा ॥ ९६७ ॥ 
का येऊनि फळाचा घडु । पारुषवी केळीची वाढु । 
श्रीगुरु भेटोनि करी पाडु । बुभुत्सु तैसा ॥ ९६८ ॥ 
मग आलिंगिला पूर्णिमा । जैसा उणीव सांडी चंद्रमा । 
तैसें होय वीरोत्तमा । गुरुकृपा तया ॥ ९६९ ॥ 
तेव्हां अबोधुमात्र असे । तो तंव तया कृपा नासे । 
तेथ निशीसवें जैसें । आंधारें जाय ॥ ९७० ॥ 
तैसी अबोधाचिये कुशी । कर्म कर्ता कार्य ऐशी । 
त्रिपुटी असे ते जैसी । गाभिणी मारिली ॥ ९७१ ॥ 
तैसेंचि अबोधनाशासवें । नाशे क्रियाजात आघवें । 
ऐसा समूळ संभवे । संन्यासु हा ॥ ९७२ ॥ 
येणें मुळाज्ञानसंन्यासें । दृश्याचा जेथ ठावो पुसे । 
तेथ बुझावें तें आपैसें । तोचि आहे ॥ ९७३ ॥ 
चेइलियावरी पाहीं । स्वप्नींचिया तिये डोहीं । 
आपणयातें काई । काढूं जाइजे ? ॥ ९७४ ॥ 
तैं मी नेणें आतां जाणेन । हें सरलें तया दुःस्वप्न । 
जाला ज्ञातृज्ञेयाविहीन । चिदाकाश ॥ ९७५ ॥ 
मुखाभासेंसी आरिसा । परौता नेलिया वीरेशा । 
पाहातेपणेंवीण जैसा । पाहाता ठाके ॥ ९७६ ॥ 
तैसें नेणणें जें गेलें । तेणें जाणणेंही नेलें । 
मग निष्क्रिय उरलें । चिन्मात्रचि ॥ ९७७ ॥ 
तेथ स्वभावें धनंजया । नाहीं कोणीचि क्रिया । 
म्हणौनि प्रवादु तया । नैष्कर्म्यु ऐसा ॥ ९७८ ॥ 
तें आपुलें आपणपें । असे तेंचि होऊनि हारपे । 
तरंगु कां वायुलोपें । समुद्रु जैसा ॥ ९७९ ॥ 
तैसें न होणें निफजे । ते नैष्कर्म्यसिद्धि जाणिजे । 
सर्वसिद्धींत सहजें । परम हेचि ॥ ९८० ॥ 
देउळाचिया कामा कळसु । उपरम गंगेसी सिंधु प्रवेशु । 
कां सुवर्णशुद्धी कसु । सोळावा जैसा ॥ ९८१ ॥ 
तैसें आपुलें नेणणें । फेडिजे का जाणणें । 
तेंहि गिळूनि असणें । ऐसी जे दशा ॥ ९८२ ॥ 
तियेपरतें कांहीं । निपजणें आन नाहीं । 
म्हणौनि म्हणिपे पाहीं । परमसिद्धि ते ॥ ९८३ ॥ 


सिद्धिं प्राप्तो यथा ब्रह्म तथाप्नोति निबोध मे ।
समासेनैव कौन्तेय निष्ठा ज्ञानस्य या परा ॥ ५०॥


परी हेचि आत्मसिद्धि । जो कोणी भाग्यनिधि । 
श्रीगुरुकृपालब्धि\- । काळीं पावे ॥ ९८४ ॥ 
उदयतांचि दिनकरु । प्रकाशुचि आते आंधारु । 
कां दीपसंगें कापुरु । दीपुचि होय ॥ ९८५ ॥ 
तया लवणाची कणिका । मिळतखेंवो उदका । 
उदकचि होऊनि देखा । ठाके जेवीं ॥ ९८६ ॥ 
कां निद्रितु चेवविलिया । स्वप्नेंसि नीद वायां । 
जाऊनि आपणपयां । मिळे जैसा ॥ ९८७ ॥ 
तैसें जया कोण्हासि दैवें । गुरुवाक्यश्रवणाचि सवें । 
द्वैत गिळोनि विसंवे । आपणया वृत्ती ॥ ९८८ ॥ 
तयासी मग कर्म करणें । हें बोलिजैलचि कवणें । 
आकाशा येणें जाणें । आहे काई ? । ॥ ९८९ ॥ 
म्हणौनि तयासि कांहीं । त्रिशुद्धि करणें नाहीं । 
परी ऐसें जरी हें कांहीं । नव्हे जया ॥ ९९० ॥ 
कानावचनाचिये भेटी- । सरिसाचि पैं किरीटी । 
वस्तु होऊनि उठी । कवणि एकु जो ॥ ९९१ ॥ 
येऱ्हवीं स्वकर्माचेनि वन्ही । काम्यनिषिद्धाचिया इंधनीं । 
रजतमें कीर दोन्ही । जाळिलीं आधीं ॥ ९९२ ॥ 
पुत्र वित्त परलोकु । यया तिहींचा अभिलाखु । 
घरीं होय पाइकु । हेंही जालें ॥ ९९३ ॥ 
इंद्रियें सैरा पदार्थीं । रिगतां विटाळलीं होतीं । 
तिये प्रत्याहार तीर्थीं । न्हाणिलीं कीर ॥ ९९४ ॥ 
आणि स्वधर्माचें फळ । ईश्वरीं अर्पूनि सकळ । 
घेऊनि केलें अढळ । वैराग्यपद ॥ ९९५ ॥ 
ऐसी आत्मसाक्षात्कारीं । लाभे ज्ञानाची उजरी । 
ते सामुग्री कीर पुरी । मेळविली ॥ ९९६ ॥ 
आणि तेचि समयीं । सद्गुरु भेटले पाहीं । 
तेवींचि तिहीं कांहीं । वंचिजेना ॥ ९९७ ॥ 
परी वोखद घेतखेंवो । काय लाभे आपला ठावो ? । 
कां उदयजतांचि दिवो । मध्यान्ह होय ? ॥ ९९८ ॥ 
सुक्षेत्रीं आणि वोलटें । बीजही पेरिलें गोमटें । 
तरी आलोट फळ भेटे । परी वेळे कीं गा ॥ ९९९ ॥ 
जोडला मार्गु प्रांजळु । मिनला सुसंगाचाही मेळु । 
तरी पाविजे वांचूनि वेळु । लागेचि कीं ॥ १००० ॥ 
तैसा वैराग्यलाभु जाला । वरी सद्गुरुही भेटला । 
जीवीं अंकुरु फुटला । विवेकाचा ॥ १००१ ॥ 
तेणें ब्रह्म एक आथी । येर आघवीचि भ्रांती । 
हेही कीर प्रतीती । गाढ केली ॥ १००२ ॥ 
परी तेंचि जें परब्रह्म । सर्वात्मक सर्वोत्तम । 
मोक्षाचेंही काम । सरे जेथ ॥ १००३ ॥ 
यया तिन्ही अवस्था पोटीं । जिरवी जें गा किरीटी । 
तया ज्ञानासिही मिठी । दे जे वस्तु ॥ १००४ ॥ 
ऐक्याचें एकपण सरे । जेथ आनंदकणुही विरे । 
कांहींचि नुरोनि उरे । जें कांहीं गा ॥ १००५ ॥ 
तियें ब्रह्मीं ऐक्यपणें । ब्रह्मचि होऊनि असणें । 
तें क्रमेंचि करूनि तेणें । पाविजे पैं ॥ १००६ ॥ 
भुकेलियापासीं । वोगरिलें षड्रसीं । 
तो तृप्ति प्रतिग्रासीं । लाहे जेवीं ॥ १००७ ॥ 
तैसा वैराग्याचा वोलावा । विवेकाचा तो दिवा । 
आंबुथितां आत्मठेवा । काढीचि तो ॥ १००८ ॥ 
तरी भोगिजे आत्मऋद्धी । येवढी योग्यतेची सिद्धी । 
जयाच्या आंगीं निरवधी । लेणें जाली ॥ १००९ ॥ 
तो जेणें क्रमें ब्रह्म । होणें करी गा सुगम । 
तया क्रमाचें आतां वर्म । आईक सांगों ॥ १०१० ॥ 


बुद्ध्या विशुद्धया युक्तो धृत्यात्मानं नियम्य च ।
शब्दादीन्विषयांस्त्यक्त्वा रागद्वेषौ व्युदस्य च ॥ ५१॥


तरी गुरु दाविलिया वाटा । येऊन विवेकतीर्थतटा । 
धुऊनियां मळकटा । बुद्धीचा तेणें ॥ १०११ ॥ 
मग राहूनें उगळिली । प्रभा चंद्रें आलिंगिली । 
तैसी शुद्धत्वें जडली । आपणयां बुद्धि ॥ १०१२ ॥ 
सांडूनि कुळें दोन्ही । प्रियासी अनुसरे कामिनी । 
द्वंद्वत्यागें स्वचिंतनीं । पडली तैसी ॥ १०१३ ॥ 
आणि ज्ञान ऐसें जिव्हार । नेवों नेवों निरंतर । 
इंद्रियीं केले थोर । शब्दादिक जे ॥ १०१४ ॥ 
ते रश्मिजाळ काढलेया । मृगजळ जाय लया । 
तैसें वृत्तिरोधें तयां । पांचांही केलें ॥ १०१५ ॥ 
नेणतां अधमाचिया अन्ना । खादलिया कीजे वमना । 
तैसीं वोकविली सवासना । इंद्रियें विषयीं ॥ १०१६ ॥ 
मग प्रत्यगावृत्ती चोखटें । लाविलीं गंगेचेनि तटें । 
ऐसीं प्रायश्चित्तें धुवटें । केलीं येणें ॥ १०१७ ॥ 
पाठीं सात्विकें धीरें तेणें । शोधारलीं तियें करणें । 
मग मनेंसीं योगधारणें । मेळविलीं ॥ १०१८ ॥ 
तेवींचि प्राचीनें इष्टानिष्टें । भोगेंसीं येउनी भेटे । 
तेथ देखिलियाही वोखटें । द्वेषु न करी ॥ १०१९ ॥ 
ना गोमटेंचि विपायें । तें आणूनि पुढां सूये । 
तयालागीं न होये । साभिलाषु ॥ १०२० ॥ 
यापरी इष्टानिष्टींंं । रागद्वेष किरीटी । 
त्यजूनि गिरिकपाटीं । निकुंजीं वसे ॥ १०२१ ॥ 


विविक्तसेवी लघ्वाशी यतवाक्कायमानसः ।
ध्यानयोगपरो नित्यं वैराग्यं समुपाश्रितः ॥ ५२॥


गजबजा सांडिलिया । वसवी वनस्थळिया । 
अंगाचियाचि मांदिया । एकलेया ॥ १०२२ ॥ 
शमदमादिकीं खेळे । न बोलणेंचि चावळे । 
गुरुवाक्याचेनि मेळें । नेणे वेळु ॥ १०२३ ॥ 
आणि आंगा बळ यावें । नातरी क्षुधा जावें । 
कां जिभीचे पुरवावे । मनोरथ ॥ १०२४ ॥ 
भोजन करितांविखीं । ययां तिहींतें न लेखी । 
आहारीं मिती संतोषीं । माप न सूये ॥ १०२५ ॥ 
अशनाचेनि पावकें । हारपतां प्राणु पोखे । 
इतुकियाचि भागु मोटकें । अशन करी ॥ १०२६ ॥ 
आणि परपुरुषें कामिली । कुळवधू आंग न घाली । 
निद्रालस्या न मोकली । आसन तैसें ॥ १०२७ ॥ 
दंडवताचेनि प्रसंगें । भुयीं हन अंग लागे । 
वांचूनि येर नेघे । राभस्य तेथ ॥ १०२८ ॥ 
देहनिर्वाहापुरतें । राहाटवी हातांपायांतें । 
किंबहुना आपैतें । सबाह्य केलें ॥ १०२९ ॥ 
आणि मनाचा उंबरा । वृत्तीसी देखों नेदी वीरा । 
तेथ कें वाग्व्यापारा । अवकाशु असे ? ॥ १०३० ॥ 
ऐसेनि देह वाचा मानस । हें जिणौनि बाह्यप्रदेश । 
आकळिलें आकाश । ध्यानाचें तेणें ॥ १०३१ ॥ 
गुरुवाक्यें उठविला । बोधीं निश्चयो आपुला । 
न्याहाळीं हातीं घेतला । आरिसा जैसा ॥ १०३२ ॥ 
पैं ध्याता आपणचि परी । ध्यानरूप वृत्तिमाझारीं । 
ध्येयत्वें घे हे अवधारीं । ध्यानरूढी गा ॥ १०३३ ॥ 
तेथ ध्येय ध्यान ध्याता । ययां तिहीं एकरूपता । 
होय तंव पंडुसुता । कीजे तें गा ॥ १०३४ ॥ 
म्हणौनि तो मुमुक्षु । आत्मज्ञानीं जाला दक्षु । 
परी पुढां सूनि पक्षु । योगाभ्यासाचा ॥ १०३५ ॥ 
अपानरंध्रद्वया । माझारीं धनंजया । 
पार्ष्णीं पिडूनियां । कांवरुमूळ ॥ १०३६ ॥ 
आकुंचूनि अध । देऊनि तिन्ही बंध । 
करूनि एकवद । वायुभेदी ॥ १०३७ ॥ 
कुंडलिनी जागवूनि । मध्यमा विकाशूनि । 
आधारादि भेदूनि । आज्ञावरी ॥ १०३८ ॥ 
सहस्त्रदळाचा मेघु । पीयुषें वर्षोनि चांगु । 
तो मूळवरी वोघु । आणूनियां ॥ १०३९ ॥ 
नाचतया पुण्यगिरी । चिद्भैरवाच्या खापरीं । 
मनपवनाची खीच पुरी । वाढूनियां ॥ १०४० ॥ 
जालिया योगाचा गाढा । मेळावा सूनि हा पुढां । 
ध्यान मागिलीकडां । स्वयंभ केलें ॥ १०४१ ॥ 
आणि ध्यान योग दोन्ही । इयें आत्मतत्वज्ञानीं । 
पैठा होआवया निर्विघ्नीं । आधींचि तेणें ॥ १०४२ ॥ 
वीतरागतेसारिखा । जोडूनि ठेविला सखा । 
तो आघवियाचि भूमिका- । सवें चाले ॥ १०४३ ॥ 
पहावें दिसे तंववरी । दिठीतें न संडी दीप जरी । 
तरी कें आहे अवसरी । देखावया ॥ १०४४ ॥ 
तैसें मोक्षीं प्रवर्तलया । वृत्ती ब्रह्मीं जाय लया । 
तंव वैराग्य आथी तया । भंगु कैचा । ॥ १०४५ ॥ 
म्हणौनि सवैराग्यु । ज्ञानाभ्यासु तो सभाग्यु । 
करूनि जाला योग्यु । आत्मलाभा ॥ १०४६ ॥ 
ऐसी वैराग्याची आंगीं । बाणूनियां वज्रांगीं । 
राजयोगतुरंगीं । आरूढला ॥ १०४७ ॥ 
वरी आड पडिलें दिठी । सानें थोर निवटी । 
तें बळीं विवेकमुष्टीं । ध्यानाचें खांडें ॥ १०४८ ॥ 
ऐसेनि संसाररणाआंतु । आंधारीं सूर्य तैसा असे जातु । 
मोक्षविजयश्रीये वरैतु । होआवयालागीं ॥ १०४९ ॥ 


अहंकारं बलं दर्पं कामं क्रोधं परिग्रहम् ।
विमुच्य निर्ममः शान्तो ब्रह्मभूयाय कल्पते ॥ ५३॥


तेथ आडवावया आले । दोषवैरी जे धोपटिले । 
तयांमाजीं पहिलें । देहाहंकारु ॥ १०५० ॥ 
जो न मोकली मारुनी । जीवों नेदी उपजवोनि । 
विचंबवी खोडां घालुनी । हाडांचिया ॥ १०५१ ॥ 
तयाचा देहदुर्ग हा थारा । मोडूनि घेतला तो वीरा । 
आणि बळ हा दुसरा । मारिला वैरी ॥ १०५२ ॥ 
जो विषयाचेनि नांवें । चौगुणेंही वरी थांवे । 
जेणें मृतावस्था धांवे । सर्वत्र जगा ॥ १०५३ ॥ 
तो विषय विषाचा अथावो । आघविया दोषांचा रावो । 
परी ध्यानखड्गाचा घावो । साहेल कैंचा ? ॥ १०५४ ॥ 
आणि प्रिय विषयप्राप्ती । करी जया सुखाची व्यक्ती । 
तेचि घालूनि बुंथी । आंगीं जो वाजे ॥ १०५५ ॥ 
जो सन्मार्गा भुलवी । मग अधर्माच्या आडवीं । 
सूनि वाघां सांपडवी । नरकादिकां ॥ १०५६ ॥ 
तो विश्वासें मारितां रिपु । निवटूनि घातला दर्पु । 
आणि जयाचा अहा कंपु । तापसांसी ॥ १०५७ ॥ 
क्रोधा ऐसा महादोखु । जयाचा देखा परिपाकु । 
भरिजे तंव अधिकु । रिता होय जो ॥ १०५८ ॥ 
तो कामु कोणेच ठायीं । नसे ऐसें केलें पाहीं । 
कीं तेंचि क्रोधाही । सहजें आलें ॥ १०५९ ॥ 
मुळाचें तोडणें जैसें । होय कां शाखोद्देशें । 
कामु नाशलेनि नाशे । तैसा क्रोधु ॥ १०६० ॥ 
म्हणौनि काम वैरी । जाला जेथ ठाणोरी । 
तेथ सरली वारी । क्रोधाचीही ॥ १०६१ ॥ 
आणि समर्थु आपुला खोडा । शिसें वाहवी जैसा होडा । 
तैसा भुंजौनि जो गाढा । परीग्रहो ॥ १०६२ ॥ 
जो माथांचि पालाणवी । अंगा अवगुण घालवी । 
जीवें दांडी घेववी । ममत्वाची ॥ १०६३ ॥ 
शिष्यशास्त्रादिविलासें । मठादिमुद्रेचेनि मिसें । 
घातले आहाती फांसे । निःसंगा जेणें ॥ १०६४ ॥ 
घरीं कुटुंबपणें सरे । तरी वनीं वन्य होऊनि अवतरे । 
नागवीयाही शरीरें । लागला आहे ॥ १०६५ ॥ 
ऐसा दुर्जयो जो परीग्रहो । तयाचा फेडूनि ठावो । 
भवविजयाचा उत्साहो । भोगीतसे जो ॥ १०६६ ॥ 
तेथ अमानित्वादि आघवे । ज्ञानगुणाचे जे मेळावे । 
ते कैवल्यदेशींचे आघवे । रावो जैसे आले ॥ १०६७ ॥ 
तेव्हां सम्यक्‌ज्ञानाचिया । राणिवा उगाणूनि तया । 
परिवारु होऊनियां । राहत आंगें ॥ १०६८ ॥ 
प्रवृत्तीचिये राजबिदीं । अवस्थाभेदप्रमदीं । 
कीजत आहे प्रतिपदीं । सुखाचें लोण ॥ १०६९ ॥ 
पुढां बोधाचिये कांबीवरी । विवेकु दृश्याची मांदी सारी । 
योगभूमिका आरती करी । येती जैसिया ॥ १०७० ॥ 
तेथ ऋद्धिसिद्धींचीं अनेगें । वृंदें मिळती प्रसंगें । 
तिये पुष्पवर्षीं आंगें । नाहातसे तो ॥ १०७१ ॥ 
ऐसेनि ब्रह्मैक्यासारिखें । स्वराज्य येतां जवळिकें । 
झळंबित आहे हरिखें । तिन्ही लोक ॥ १०७२ ॥ 
तेव्हां वैरियां कां मैत्रियां । तयासि माझें म्हणावया । 
समानता धनंजया । उरेचिही ना ॥ १०७३ ॥ 
हें ना भलतेणें व्याजें । तो जयातें म्हणे माझें । 
तें नोडवेचि कां दुजें । अद्वितीय जाला ॥ १०७४ ॥ 
पैं आपुलिया एकी सत्ता । सर्वही कवळूनिया पंडुसुता । 
कहीं न लगती ममता । धाडिली तेणें ॥ १०७५ ॥ 
ऐसा जिंतिलिया रिपुवर्गु । अपमानिलिया हें जगु । 
अपैसा योगतुरंगु । स्थिर जाला ॥ १०७६ ॥ 
वैराग्याचें गाढलें । अंगी त्राण होतें भलें । 
तेंही नावेक ढिलें । तेव्हां करी ॥ १०७७ ॥ 
आणि निवटी ध्यानाचें खांडें । तें दुजें नाहींचि पुढें । 
म्हणौनि हातु आसुडें । वृत्तीचाही ॥ १०७८ ॥ 
जैसें रसौषध खरें । आपुलें काज करोनि पुरें । 
आपणही नुरे । तैसें होतसे ॥ १०७९ ॥ 
देखोनि ठाकिता ठावो । धांवता थिरावे पावो । 
तैसा ब्रह्मसामीप्यें थावो । अभ्यासु सांडी ॥ १०८० ॥ 
घडतां महोदधीसी । गंगा वेगु सांडी जैसी । 
कां कामिनी कांतापासीं । स्थिर होय ॥ १०८१ ॥ 
नाना फळतिये वेळे । केळीची वाढी मांटुळे । 
कां गांवापुढें वळे । मार्गु जैसा ॥ १०८२ ॥ 
तैसा आत्मसाक्षात्कारु । होईल देखोनि गोचरु । 
ऐसा साधनहतियेरु । हळुचि ठेवी ॥ १०८३ ॥ 
म्हणौनि ब्रह्मेंसी तया । ऐक्याचा समो धनंजया । 
होतसे तैं उपाया । वोहटु पडे ॥ १०८४ ॥ 
मग वैराग्याची गोंधळुक । जे ज्ञानाभ्यासाचें वार्धक्य । 
योगफळाचाही परिपाक । दशा जे कां ॥ १०८५ ॥ 
ते शांति पैं गा सुभगा । संपूर्ण ये तयाचिया आंगा । 
तैं ब्रह्म होआवया जोगा । होय तो पुरुषु ॥ १०८६ ॥ 
पुनवेहुनी चतुर्दशी । जेतुलें उणेपण शशी । 
कां सोळे पाऊनि जैसी । पंधरावी वानी ॥ १०८७ ॥ 
सागरींही पाणी वेगें । संचरे तें रूप गंगे । 
येर निश्चळ जें उगें । तें समुद्रु जैसा ॥ १०८८ ॥ 
ब्रह्मा आणि ब्रह्महोतिये । योग्यते तैसा पाडु आहे । 
तेंचि शांतीचेनि लवलाहें । होय तो गा ॥ १०८९ ॥ 
पैं तेंचि होणेंनवीण । प्रतीती आलें जें ब्रह्मपण । 
ते ब्रह्म होती जाण । योग्यता येथ ॥ १०९० ॥ 


ब्रह्मभूतः प्रसन्नात्मा न शोचति न काण्‌क्षति ।
समः सर्वेषु भूतेषु मद्भक्तिं लभते पराम् ॥ ५४॥


ते ब्रह्मभावयोग्यता । पुरुषु तो मग पंडुसुता । 
आत्मबोधप्रसन्नता\- । पदीं बैसे ॥ १०९१ ॥ 
जेणें निपजे रससोय । तो तापुही जैं जाय । 
तैं ते कां होय । प्रसन्न जैसी ॥ १०९२ ॥ 
नाना भरतिया लगबगा । शरत्काळीं सांडिजे गंगा । 
कां गीत रहातां उपांगा । वोहटु पडे ॥ १०९३ ॥ 
तैसा आत्मबोधीं उद्यमु । करितां होय जो श्रमु । 
तोही जेथें समु । होऊनि जाय ॥ १०९४ ॥ 
आत्मबोधप्रशस्ती । हे तिये दशेची ख्याती । 
ते भोगितसे महामती । योग्यु तो गा ॥ १०९५ ॥ 
तेव्हां आत्मत्वें शोचावें । कांहीं पावावया कामावें । 
हें सरलें समभावें । भरितें तया ॥ १०९६ ॥ 
उदया येतां गभस्ती । नाना नक्षत्रव्यक्ती । 
हारवीजती दीप्ती । आंगिका जेवीं ॥ १०९७ ॥ 
तेवीं उठतिया आत्मप्रथा । हे भूतभेदव्यवस्था । 
मोडीत मोडीत पार्था । वास पाहे तो ॥ १०९८ ॥ 
पाटियेवरील अक्षरें । जैसीं पुसतां येती करें । 
तैसीं हारपती भेदांतरें । तयाचिये दृष्टी ॥ १०९९ ॥ 
तैसेनि अन्यथा ज्ञानें । जियें घेपती जागरस्वप्नें । 
तियें दोन्ही केलीं लीनें । अव्यक्तामाजीं ॥ ११०० ॥ 
मग तेंही अव्यक्त । बोध वाढतां झिजत । 
पुरलां बोधीं समस्त । बुडोनि जाय ॥ ११०१ ॥ 
जैसी भोजनाच्या व्यापारीं । क्षुधा जिरत जाय अवधारीं । 
मग तृप्तीच्या अवसरीं । नाहींच होय ॥ ११०२ ॥ 
नाना चालीचिया वाढी । वाट होत जाय थोडी । 
मग पातला ठायीं बुडी । देऊनि निमे ॥ ११०३ ॥ 
कां जागृति जंव जंव उद्दीपे । तंव तंव निद्रा हारपे । 
मग जागीनलिया स्वरूपें । नाहींच होय ॥ ११०४ ॥ 
हें ना आपुलें पूर्णत्व भेटें । जेथ चंद्रासीं वाढी खुंटे । 
तेथ शुक्लपक्षु आटे । निःशेषु जैसा ॥ ११०५ ॥ 
तैसा बोध्यजात गिळितु । बोधु बोधें ये मज आंतु । 
मिसळला तेथ साद्यंतु । अबोधु गेला ॥ ११०६ ॥ 
तेव्हां कल्पांताचिये वेळे । नदी सिंधूचें पेंडवळें । 
मोडूनि भरलें जळें । आब्रह्म जैसें ॥ ११०७ ॥ 
नाना गेलिया घट मठ । आकाश ठाके एकवट । 
कां जळोनि काष्ठें काष्ठ । वन्हीचि होय ॥ ११०८ ॥ 
नातरी लेणियांचे ठसे । आटोनि गेलिया मुसे । 
नामरूप भेदें जैसें । सांडिजे सोनें ॥ ११०९ ॥ 
हेंही असो चेइलया । तें स्वप्न नाहीं जालया । 
मग आपणचि आपणयां । उरिजे जैसें ॥ १११० ॥ 
तैसी मी एकवांचूनि कांहीं । तया तयाहीसकट नाहीं । 
हे चौथी भक्ति पाहीं । माझी तो लाहे ॥ ११११ ॥ 
येर आर्तु जिज्ञासु अर्थार्थी । हे भजती जिये पंथीं । 
ते तिन्ही पावोनी चौथी । म्हणिपत आहे ॥ १११२ ॥ 
येऱ्हवीं तिजी ना चौथी । हे पहिली ना सरती । 
पैं माझिये सहजस्थिती । भक्ति नाम ॥ १११३ ॥ 
जें नेणणें माझें प्रकाशूनि । अन्यथात्वें मातें दाऊनि । 
सर्वही सर्वीं भजौनि । बुझावीतसे जे ॥ १११४ ॥ 
जो जेथ जैसें पाहों बैसे । तया तेथ तैसेंचि असे । 
हें उजियेडें कां दिसे । अखंडें जेणें ॥ १११५ ॥ 
स्वप्नाचें दिसणें न दिसणें । जैसें आपलेनि असलेपणें । 
विश्वाचें आहे नाहीं जेणें । प्रकाशें तैसें ॥ १११६ ॥ 
ऐसा हा सहज माझा । प्रकाशु जो कपिध्वजा । 
तो भक्ति या वोजा । बोलिजे गा ॥ १११७ ॥ 
म्हणौनि आर्ताच्या ठायीं । हे आर्ति होऊनि पाहीं । 
अपेक्षणीय जें कांहीं । तें मीचि केला ॥ १११८ ॥ 
जिज्ञासुपुढां वीरेशा । हेचि होऊनि जिज्ञासा । 
मी कां जिज्ञास्यु ऐसा । दाखविला ॥ १११९ ॥ 
हेंचि होऊनि अर्थना । मीचि माझ्या अर्थीं अर्जुना । 
करूनि अर्थाभिधाना । आणी मातें ॥ ११२० ॥ 
एवं घेऊनि अज्ञानातें । माझी भक्ति जे हे वर्ते । 
ते दावी मज द्रष्टयातें । दृश्य करूनि ॥ ११२१ ॥ 
येथें मुखचि दिसे मुखें । या बोला कांहीं न चुके । 
तरी दुजेपण हें लटिकें । आरिसा करी ॥ ११२२ ॥ 
दिठी चंद्रचि घे साचें । परी येतुलें हें तिमिराचें । 
जे एकचि असे तयाचे । दोनी दावी ॥ ११२३ ॥ 
तैसा सर्वत्र मीचि मियां । घेपतसें भक्ति इया । 
परी दृश्यत्व हें वायां । अज्ञानवशें ॥ ११२४ ॥ 
तें अज्ञान आतां फिटलें । माझें दृष्टृत्व मज भेटलें । 
निजबिंबीं एकवटलें । प्रतिबिंब जैसें ॥ ११२५ ॥ 
पैं जेव्हांही असे किडाळ । तेव्हांही सोनेंचि अढळ । 
परी तें कीड गेलिया केवळ । उरे जैसें ॥ ११२६ ॥ 
हां गा पूर्णिमे आधीं कायी । चंद्रु सावयवु नाहीं ? । 
परी तिये दिवशीं भेटे पाहीं । पूर्णता तया ॥ ११२७ ॥ 
तैसा मीचि ज्ञानद्वारें । दिसें परी हस्तांतरें । 
मग दृष्टृत्व तें सरे । मियांचि मी लाभें ॥ ११२८ ॥ 
म्हणौनि दृश्यपथा- । अतीतु माझा पार्था । 
भक्तियोगु चवथा । म्हणितला गा ॥ ११२९ ॥ 


भक्त्या मामभिजानाति यावान्यश्चास्मि तत्त्वतः ।
ततो मां तत्त्वतो ज्ञात्वा विशते तदनन्तरम् ॥ ५५॥


या ज्ञान भक्ति सहज । भक्तु एकवटला मज । 
मीचि केवळ हें तुज । श्रुतही आहे ॥ ११३० ॥ 
जे उभऊनियां भुजा । ज्ञानिया आत्मा माझा । 
हे बोलिलों कपिध्वजा । सप्तमाध्यायीं ॥ ११३१ ॥ 
ते कल्पादीं भक्ति मियां । श्रीभागवतमिषें ब्रह्मया । 
उत्तम म्हणौनि धनंजया । उपदेशिली ॥ ११३२ ॥ 
ज्ञानी इयेतें स्वसंवित्ती । शैव म्हणती शक्ती । 
आम्ही परम भक्ती । आपुली म्हणो ॥ ११३३ ॥ 
हे मज मिळतिये वेळे । तया क्रमयोगियां फळे । 
मग समस्तही निखिळें । मियांचि भरे ॥ ११३४ ॥ 
तेथ वैराग्य विवेकेंसी । आटे बंध मोक्षेंसीं । 
वृत्ती तिये आवृत्तीसीं । बुडोनि जाय ॥ ११३५ ॥ 
घेऊनि ऐलपणातें । परत्व हारपें जेथें । 
गिळूनि चाऱ्ही भूतें । आकाश जैसें ॥ ११३६ ॥ 
तया परी थडथाद । साध्यसाधनातीत शुद्ध । 
तें मी होऊनि एकवद । भोगितो मातें ॥ ११३७ ॥ 
घडोनि सिंधूचिया आंगा । सिंधूवरी तळपे गंगा । 
तैसा पाडु तया भोगा । अवधारी जो ॥ ११३८ ॥ 
कां आरिसयासि आरिसा । उटूनि दाविलिया जैसा । 
देखणा अतिशयो तैसा । भोगणा तिये ॥ ११३९ ॥ 
हे असो दर्पणु नेलिया । तो मुख बोधुही गेलिया । 
देखलेंपण एकलेया । आस्वादिजे जेवीं ॥ ११४० ॥ 
चेइलिया स्वप्न नाशे । आपलें ऐक्यचि दिसे । 
ते दुजेनवीण जैसें । भोगिजे का ॥ ११४१ ॥ 
तोचि जालिया भोगु तयाचा । न घडे हा भावो जयांचा । 
तिहीं बोलें केवीं बोलाचा । उच्चारु कीजे ॥ ११४२ ॥ 
तयांच्या नेणों गांवीं । रवी प्रकाशी हन दिवी । 
कीं व्योमालागीं मांडवी । उभिली तिहीं ॥ ११४३ ॥ 
हां गा राजन्यत्व नव्हतां आंगीं । रावो रायपण काय भोगी ? । 
कां आंधारु हन आलिंगी । दिनकरातें ? ॥ ११४४ ॥ 
आणि आकाश जें नव्हे । तया आकाश काय जाणवे ? । 
रत्नाच्या रूपीं मिरवे । गुंजांचें लेणें ? ॥ ११४५ ॥ 
म्हणौनि मी होणें नाहीं । तया मीचि आहें केहीं । 
मग भजेल हें कायी । बोलों कीर ॥ ११४६ ॥ 
यालागीं तो क्रमयोगी । मी जालाचि मातें भोगी । 
तारुण्य कां तरुणांगीं । जियापरी ॥ ११४७ ॥ 
तरंग सर्वांगीं तोय चुंबी । प्रभा सर्वत्र विलसे बिंबीं । 
नाना अवकाश नभीं । लुंठतु जैसा ॥ ११४८ ॥ 
तैसा रूप होऊनि माझें । मातें क्रियावीण तो भजे । 
अलंकारु का सहजें । सोनयातें जेवीं ॥ ११४९ ॥ 
का चंदनाची द्रुती जैसी । चंदनीं भजे अपैसी । 
का अकृत्रिम शशीं । चंद्रिका ते ॥ ११५० ॥ 
तैसी क्रिया कीर न साहे । तऱ्ही अद्वैतीं भक्ति आहे । 
हें अनुभवाचिजोगें नव्हे । बोला{ऐ}सें ॥ ११५१ ॥ 
तेव्हां पूर्वसंस्कार छंदें । जें कांहीं तो अनुवादे । 
तेणें आळविलेनि वो दें । बोलतां मीचि ॥ ११५२ ॥ 
बोलतया बोलताचि भेटे । तेथें बोलिलें हें न घटे । 
तें मौन तंव गोमटें । स्तवन माझें ॥ ११५३ ॥ 
म्हणौनि तया बोलतां । बोली बोलतां मी भेटतां । 
मौन होय तेणें तत्वतां । स्तवितो मातें ॥ ११५४ ॥ 
तैसेंचि बुद्धी का दिठी । जें तो देखों जाय किरीटी । 
तें देखणें दृश्य लोटी । देखतेंचि दावी ॥ ११५५ ॥ 
आरिसया आधीं जैसें । देखतेंचि मुख दिसेअ । 
तयाचें देखणें तैसें । मेळवी द्रष्टें ॥ ११५६ ॥ 
दृश्य जाउनियां द्रष्टें । द्रष्टयासीचि जैं भेटे । 
तैं एकलेपणें न घटे । द्रष्टेपणही ॥ ११५७ ॥ 
तेथ स्वप्नींचिया प्रिया । चेवोनि झोंबो गेलिया । 
ठायिजे दोन्ही न होनियां । आपणचि जैसें ॥ ११५८ ॥ 
का दोहीं काष्ठाचिये घृष्टी\- । माजीं वन्हि एक उठी । 
तो दोन्ही हे भाष आटी । आपणचि होय ॥ ११५९ ॥ 
नाना प्रतिबिंब हातीं । घेऊं गेलिया गभस्ती । 
बिंबताही असती । जाय जैसी ॥ ११६० ॥ 
तैसा मी होऊनि देखतें । तो घेऊं जाय दृश्यातें । 
तेथ दृश्य ने थितें । द्रष्टृत्वेंसीं ॥ ११६१ ॥ 
रवि आंधारु प्रकाशिता । नुरेचि जेवीं प्रकाश्यता । 
तेंवीं दृश्यीं नाही द्रष्टृता । मी जालिया ॥ ११६२ ॥ 
मग देखिजे ना न देखिजे । ऐसी जे दशा निपजे । 
ते तें दर्शन माझें । साचोकारें ॥ ११६३ ॥ 
तें भलतयाही किरीटी । पदार्थाचिया भेटी । 
द्रष्टृदृश्यातीता दृष्टी । भोगितो सदा ॥ ११६४ ॥ 
आणि आकाश हें आकाशें । दाटलें न ढळें जैसें । 
मियां आत्मेन आपणपें तैसें । जालें तया ॥ ११६५ ॥ 
कल्पांतीं उदक उदकें । रुंधिलिया वाहों ठाके । 
तैसा आत्मेनि मियां येकें । कोंदला तो ॥ ११६६ ॥ 
पावो आपणपयां वोळघे ? । केवीं वन्हि आपणपयां लागे ? । 
आपणपां पाणी रिघे । स्नाना कैसें ? ॥ ११६७ ॥ 
म्हणौनि सर्व मी जालेपणें । ठेलें तया येणें जाणें । 
तेंचि गा यात्रा करणें । अद्वया मज ॥ ११६८ ॥ 
पैं जळावरील तरंगु । जरी धाविन्नला सवेगु । 
तरी नाहीं भूमिभागु । क्रमिला तेणें ॥ ११६९ ॥ 
जें सांडावें कां मांडावें । जें चालणें जेणें चालावें । 
तें तोयचि एक आघवें । म्हणौनियां ॥ ११७० ॥ 
गेलियाही भलतेउता । उदकपणेंं पंडुसुता । 
तरंगाची एकात्मता । न मोडेचि जेवीं ॥ ११७१ ॥ 
तैसा मीपणें हा लोटला । तो आघवेंयाचि मजआंतु आला । 
या यात्रा होय भला । कापडी माझा ॥ ११७२ ॥ 
आणि शरीर स्वभाववशें । कांहीं येक करूं जरी बैसे । 
तरी मीचि तो तेणें मिषें । भेटे तया ॥ ११७३ ॥ 
तेथ कर्म आणि कर्ता । हें जाऊनि पंडुसुता । 
मियां आत्मेनि मज पाहतां । मीचि होय ॥ ११७४ ॥ 
पैं दर्पणातेंं दर्पणें । पाहिलिया होय न पाहणें । 
सोनें झांकिलिया सुवर्णें । ना झांकें जेवीं ॥ ११७५ ॥ 
दीपातें दीपें प्रकाशिजे । तें न प्रकाशणेंचि निपजे । 
तैसें कर्म मियां कीजे । तें करणें कैंचें ? ॥ ११७६ ॥ 
कर्मही करितचि आहे । जैं करावें हें भाष जाये । 
तैं न करणेंचि होये । तयाचें केलें ॥ ११७७ ॥ 
क्रियाजात मी जालेपणें । घडे कांहींचि न करणें । 
तयाचि नांव पूजणें । खुणेचें माझें ॥ ११७८ ॥ 
म्हणौनि करीतयाही वोजा । तें न करणें हेंचि कपिध्वजा । 
निफजे तिया महापूजा । पूजी तो मातें ॥ ११७९ ॥ 
एवं तो बोले तें स्तवन । तो देखे तें दर्शन । 
अद्वया मज गमन । तो चाले तेंचि ॥ ११८० ॥ 
तो करी तेतुली पूजा । तो कल्पी तो जपु माझा । 
तो असे तेचि कपिध्वजा । समाधी माझी ॥ ११८१ ॥ 
जैसें कनकेंसी कांकणें । असिजे अनन्यपणें । 
तो भक्तियोगें येणें । मजसीं तैसा ॥ ११८२ ॥ 
उदकीं कल्लोळु । कापुरीं परीमळु । 
रत्नीं उजाळु । अनन्यु जैसा ॥ ११८३ ॥ 
किंबहुना तंतूंसीं पटु । कां मृत्तिकेसीं घटु । 
तैसा तो एकवटु । मजसीं माझा ॥ ११८४ ॥ 
इया अनन्यसिद्धा भक्ती । या आघवाचि दृश्यजातीं । 
मज आपणपेंया सुमती । द्रष्टयातें जाण ॥ ११८५ ॥ 
तिन्ही अवस्थांचेनि द्वारें । उपाध्युपहिताकारें । 
भावाभावरूप स्फुरे । दृश्य जें हें ॥ ११८६ ॥ 
तें हें आघवेंचि मी द्रष्टा । ऐसिया बोधाचा माजिवटा । 
अनुभवाचा सुभटा । धेंडा तो नाचे ॥ ११८७ ॥ 
रज्जु जालिया गोचरु । आभासतां तो व्याळाकारु । 
रज्जुचि ऐसा निर्धारु । होय जेवीं ॥ ११८८ ॥ 
भांगारापरतें कांहीं । लेणें गुंजहीभरी नाहीं । 
हें आटुनियां ठायीं । कीजे जैसे ॥ ११८९ ॥ 
उदका येकापरतें । तरंग नाहींचि हें निरुतें । 
जाणोनि तया आकारातें । न घेपे जेवीं ॥ ११९० ॥ 
नातरी स्वप्नविकारां समस्तां । चेऊनियां उमाणें घेतां । 
तो आपणयापरौता । न दिसे जैसा ॥ ११९१ ॥ 
तैसें जें कांहीं आथी नाथी । येणें होय ज्ञेयस्फुर्ती । 
तें ज्ञाताचि मी हें प्रतीती । होऊनि भोगी ॥ ११९२ ॥ 
जाणे अजु मी अजरु । अक्षयो मी अक्षरु । 
अपूर्वु मी अपारु । आनंदु मी ॥ ११९३ ॥ 
अचळु मी अच्युतु । अनंतु मी अद्वैतु । 
आद्यु मी अव्यक्तु । व्यक्तुही मी ॥ ११९४ ॥ 
ईश्य मी ईश्वरु । अनादि मी अमरु । 
अभय मी आधारु । आधेय मी ॥ ११९५ ॥ 
स्वामी मी सदोदितु । सहजु मी सततु । 
सर्व मी सर्वगतु । सर्वातीतु मी ॥ ११९६ ॥ 
नवा मी पुराणु । शून्यु मी संपूर्णु । 
स्थुलु मी अणु । जें कांहीं तें मी ॥ ११९७ ॥ 
अक्रियु मी येकु । असंगु मी अशोकु । 
व्यापु मी व्यापकु । पुरुषोत्तमु मी ॥ ११९८ ॥ 
अशब्दु मी अश्रोत्रु । अरूपु मी अगोत्रु । 
समु मी स्वतंत्रु । ब्रह्म मी परु ॥ ११९९ ॥ 
ऐसें आत्मत्वें मज एकातें । इया अद्वयभक्ती जाणोनि निरुतें । 
आणि याही बोधा जाणतें । तेंही मीचि जाणें ॥ १२०० ॥ 
पैं चेइलेयानंतरें । आपुलें एकपण उरे । 
तेंही तोंवरी स्फुरे । तयाशींचि जैसें ॥ १२०१ ॥ 
कां प्रकाशतां अर्कु । तोचि होय प्रकाशकु । 
तयाही अभेदा द्योतकु । तोचि जैसा ॥ १२०२ ॥ 
तैसा वेद्यांच्या विलयीं । केवळ वीदकु उरे पाहीं । 
तेणें जाणवें तया तेंही । हेंही जो जाणे ॥ १२०३ ॥ 
तया अद्वयपणा आपुलिया । जाणती ज्ञप्ती जे धनंजया । 
ते ईश्वरचि मी हे तया । बोधासि ये ॥ १२०४ ॥ 
मग द्वैताद्वैतातीत । मीचि आत्मा एकु निभ्रांत । 
हें जाणोनि जाणणें जेथ । अनुभवीं रिघे ॥ १२०५ ॥ 
तेथ चेइलियां येकपण । दिसे जे आपुलया आपण । 
तेंही जातां नेणों कोण । होईजे जेवीं ॥ १२०६ ॥ 
कां डोळां देखतिये क्षणीं । सुवर्णपण सुवर्णीं । 
नाटितां होय आटणी । अळंकाराचीही ॥ १२०७ ॥ 
नाना लवण तोय होये । मग क्षारता तोयत्वें राहे । 
तेही जिरतां जेवीं जाये । जालेपण तें ॥ १२०८ ॥ 
तैसा मी तो हें जें असे । तें स्वानंदानुभवसमरसें । 
कालवूनिया प्रवेशे । मजचिमाजीं ॥ १२०९ ॥ 
आणि तो हे भाष जेथ जाये । तेथे मी हें कोण्हासी आहे । 
ऐसा मी ना तो तिये सामाये । माझ्याचि रूपीं ॥ १२१० ॥ 
जेव्हां कापुर जळों सरे । तयाचि नाम अग्नि पुरी । 
मग उभयतातीत उरे । आकाश जेवीं ॥ १२११ ॥ 
का धाडलिया एका एकु । वाढे तो शून्य विशेखु । 
तैसा आहे नाहींचा शेखु । मीचि मग आथी ॥ १२१२ ॥ 
तेथ ब्रह्मा आत्मा ईशु । यया बोला मोडे सौरसु । 
न बोलणें याही पैसु । नाहीं तेथ ॥ १२१३ ॥ 
न बोलणेंही न बोलोनी । तें बोलिजे तोंड भरुनी । 
जाणिव नेणिव नेणोनी । जाणिजे तें ॥ १२१४ ॥ 
तेथ बुझिजे बोधु बोधें । आनंंदु घेपे आनंदें । 
सुखावरी नुसधें । सुखचि भोगिजे ॥ १२१५ ॥ 
तेथ लाभु जोडला लाभा । प्रभा आलिंगिली प्रभा । 
विस्मयो बुडाला उभा । विस्मयामाजीं ॥ १२१६ ॥ 
शमु तेथ सामावला । विश्रामु विश्रांति आला । 
अनुभवु वेडावला । अनुभूतिपणें ॥ १२१७ ॥ 
किंबहुना ऐसें निखळ । मीपण जोडे तया फळ । 
सेवूनि वेली वेल्हाळ । क्रमयोगाची ते ॥ १२१८ ॥ 
पैं क्रमयोगिया किरीटी । चक्रवर्तीच्या मुकुटीं । 
मी चिद्रत्न तें साटोवाटीं । होय तो माझा ॥ १२१९ ॥ 
कीं क्रमयोगप्रासादाचा । कळसु जो हा मोक्षाचा । 
तयावरील अवकाशाचा । उवावो जाला तो ॥ १२२० ॥ 
नाना संसार आडवीं । क्रमयोग वाट बरवी । 
जोडिली ते मदैक्यगांवीं । पैठी जालीसे ॥ १२२१ ॥ 
हें असो क्रमयोगबोधें । तेणें भक्तिचिद्गांगें । 
मी स्वानंदोदधी वेगें । ठाकिला कीं गा ॥ १२२२ ॥ 
हा ठायवरी सुवर्मा । क्रमयोगीं आहे महिमा । 
म्हणौनि वेळोवेळां तुम्हां । सांगतों आम्ही ॥ १२२३ ॥ 
पैं देशें काळें पदार्थें । साधूनि घेइजे मातें । 
तैसा नव्हे मी आयतें । सर्वांचें सर्वही ॥ १२२४ ॥ 
म्हणौनि माझ्या ठायीं । जाचावें न लगे कांहीं । 
मी लाभें इयें उपायीं । साचचि गा ॥ १२२५ ॥ 
एक शिष्य एक गुरु । हा रूढला साच व्यवहारु । 
तो मत्प्राप्तिप्रकारु । जाणावया ॥ १२२६ ॥ 
अगा वसुधेच्या पोटीं । निधान सिद्ध किरीटी । 
वन्हि सिद्ध काष्ठीं । वोहां दूध ॥ १२२७ ॥ 
परी लाभे तें असतें । तया कीजे उपायातें । 
येर सिद्धचि तैसा तेथें । उपायीं मी ॥ १२२८ ॥ 
हा फळहीवरी उपावो । कां पां प्रस्तावीतसे देवो । 
हे पुसतां परी अभिप्रावो । येथिंचा ऐसा ॥ १२२९ ॥ 
जे गीतार्थाचें चांगावें । मोक्षोपायपर आघवें । 
आन शास्त्रोपाय कीं नव्हे । प्रमाणसिद्ध ॥ १२३० ॥ 
वारा आभाळचि फेडी । वांचूनि सूर्यातें न घडी । 
कां हातु बाबुळी धाडी । तोय न करी ॥ १२३१ ॥ 
तैसा आत्मदर्शनीं आडळु । असे अविद्येचा जो मळु । 
तो शास्त्र नाशी येरु निर्मळु । मी प्रकाशें स्वयें ॥ १२३२ ॥ 
म्हणौनि आघवींचि शास्त्रें । अविद्याविनाशाचीं पात्रें । 
वांचोनि न होतीं स्वतंत्रें । आत्मबोधीं ॥ १२३३ ॥ 
तया अध्यात्मशास्त्रांसीं । जैं साचपणाची ये पुसी । 
तैं येइजे जया ठायासी । ते हे गीता ॥ १२३४ ॥ 
भानुभूषिता प्राचिया । सतेजा दिशा आघविया । 
तैसी शास्त्रेश्वरा गीता या । सनाथें शास्त्रें ॥ १२३५ ॥ 
हें असो येणें शास्त्रेश्वरें । मागां उपाय बहुवे विस्तारें । 
सांगितला जैसा करें । घेवों ये आत्मा ॥ १२३६ ॥ 
परी प्रथमश्रवणासवें । अर्जुना विपायें हें फावे । 
हा भावो सकणवे । धरूनि श्रीहरी ॥ १२३७ ॥ 
तेंचि प्रमेय एक वेळ । शिष्यीं होआवया अढळ । 
सांगतसे मुकुल । मुद्रा आतां ॥ १२३८ ॥ 
आणि प्रसंगें गीता । ठावोही हा संपता । 
म्हणौनि दावी आद्यंता । एकार्थत्व ॥ १२३९ ॥ 
जे ग्रंथाच्या मध्यभागीं । नाना अधिकारप्रसंगीं । 
निरूपण अनेगीं । सिद्धांतीं केलें ॥ १२४० ॥ 
तरी तेतुलेही सिद्धांत । इयें शास्त्रीं प्रस्तुत । 
हे पूर्वापर नेणत । कोण्ही जैं मानी ॥ १२४१ ॥ 
तैं महासिद्धांताचा आवांका । सिद्धांतकक्षा अनेका । 
भिडऊनि आरंभु देखा । संपवीतु असे ॥ १२४२ ॥ 
एथ अविद्यानाशु हें स्थळ । तेणें मोक्षोपादान फळ । 
या दोहीं केवळ । साधन ज्ञान ॥ १२४३ ॥ 
हें इतुलेंचि नानापरी । निरूपिलें ग्रंथविस्तारीं । 
तें आतां दोहीं अक्षरीं । अनुवादावें ॥ १२४४ ॥ 
म्हणौनि उपेयही हातीं । जालया उपायस्थिती । 
देव प्रवर्तले तें पुढती । येणेंचि भावें ॥ १२४५ ॥ 


सर्वकर्माण्यपि सदा कुर्वाणो मद्व्यपाश्रयः ।
मत्प्रसादादवाप्नोति शाश्वतं पदमव्ययम् ॥ ५६॥


मग म्हणे गा सुभटा । तो क्रमयोगिया निष्ठा । 
मी हौनी होय पैठा । माझ्या रूपीं ॥ १२४६ ॥ 
स्वकर्माच्या चोखौळीं । मज पूजा करूनि भलीं । 
तेणें प्रसादें आकळी । ज्ञाननिष्ठेतें ॥ १२४७ ॥ 
ते ज्ञाननिष्ठा जेथ हातवसे । तेथ भक्ति माझी उल्लासे । 
तिया भजन समरसें । सुखिया होय ॥ १२४८ ॥ 
आणि विश्वप्रकाशितया । आत्मया मज आपुलिया । 
अनुसरे जो करूनियां । सर्वत्रता हे ॥ १२४९ ॥ 
सांडूनि आपुला आडळ । लवण आश्रयी जळ । 
कां हिंडोनि राहे निश्चळ । वायु व्योमीं ॥ १२५० ॥ 
तैसा बुद्धी वाचा कायें । जो मातें आश्रऊनि ठाये । 
तो निषिद्धेंही विपायें । कर्में करूं ॥ १२५१ ॥ 
परी गंगेच्या संबंधीं । बिदी आणि महानदी । 
येक तेवीं माझ्या बोधीं । शुभाशुभांसी ॥ १२५२ ॥ 
कां बावनें आणि धुरें । हा निवाडु तंवचि सरे । 
जंव न घेपती वैश्वानरें । कवळूनि दोन्ही ॥ १२५३ ॥ 
ना पांचिकें आणि सोळें । हें सोनया तंवचि आलें । 
जंव परिसु आंगमेळें । एकवटीना ॥ १२५४ ॥ 
तैसें शुभाशुभ ऐसें । हें तंवचिवरी आभासे । 
जंव येकु न प्रकाशे । सर्वत्र मी ॥ १२५५ ॥ 
अगा रात्री आणि दिवो । हा तंवचि द्वैतभावो । 
जंव न रिगिजे गांवो । गभस्तीचा ॥ १२५६ ॥ 
म्हणौनि माझिया भेटी । तयाचीं सर्व कर्में किरीटी । 
जाऊनि बैसे तो पाटीं । सायुज्याच्या ॥ १२५७ ॥ 
देशें काळें स्वभावें । वेंचु जया न संभवे । 
तें पद माझें पावे । अविनाश तो ॥ १२५८ ॥ 
किंबहुना पंडुसुता । मज आत्मयाची प्रसन्नता । 
लाहे तेणें न पविजतां । लाभु कवणु असे ॥ १२५९ ॥ 


चेतसा सर्वकर्माणि मयि संन्यस्य मत्परः ।
बुद्धियोगमुपाश्रित्य मच्चित्तः सततं भव ॥ ५७॥


याकारणें गा तुवां इया । सर्व कर्मा आपुलिया । 
माझ्या स्वरूपीं धनंजया । संन्यासु कीजे ॥ १२६० ॥ 
परी तोचि संन्यासु वीरा । करणीयेचा झणें करा । 
आत्मविवेकीं धरा । चित्तवृत्ति हे ॥ १२६१ ॥ 
मग तेणें विवेकबळें । आपणपें कर्मावेगळें । 
माझ्या स्वरूपीं निर्मळें । देखिजेल ॥ १२६२ ॥ 
आणि कर्माचि जन्मभोये । प्रकृति जे का आहे । 
ते आपणयाहूनि बहुवे । देखसी दूरी ॥ १२६३ ॥ 
तेथ प्रकृति आपणयां । वेगळी नुरे धनंजया । 
रूपेंवीण का छाया । जियापरी ॥ १२६४ ॥ 
ऐसेनि प्रकृतिनाशु । जालया कर्मसंन्यासु । 
निफजेल अनायासु । सकारणु ॥ १२६५ ॥ 
मग कर्मजात गेलया । मी आत्मा उरें आपणपयां । 
तेथ बुद्धि घापे करूनियां । पतिव्रता ॥ १२६६ ॥ 
बुद्धि अनन्य येणें योगें । मजमाजीं जैं रिगे । 
तैं चित्त चैत्यत्यागें । मातेंचि भजे ॥ १२६७ ॥ 
ऐसें चैत्यजातें सांडिलें । चित्त माझ्या ठायीं जडलें । 
ठाके तैसें वहिलें । सर्वदा करी ॥ १२६८ ॥ 


मच्चित्तः सर्वदुर्गाणि मत्प्रसादात्तरिष्यसि ।
अथ चेत्त्वमहंकारान्न श्रोष्यसि विनण्‌क्ष्यसि ॥ ५८॥


मग अभिन्ना इया सेवा । चित्त मियांचि भरेल जेधवां । 
माझा प्रसादु जाण तेधवां । संपूर्ण जाहला ॥ १२६९ ॥ 
तेथ सकळ दुःखधामें । भुंजीजती जियें मृत्युजन्में । 
तियें दुर्गमेंचि सुगमें । होती तुज ॥ १२७० ॥ 
सूर्याचेनि सावायें । डोळा सावाइला होये । 
तैं अंधाराचा आहे । पाडु तया ? ॥ १२७१ ॥ 
तैसा माझेनि प्रसादें । जीवकणु जयाचा उपमर्दे । 
तो संसराचेनी बाधे । बागुलें केवीं ? ॥ १२७२ ॥ 
म्हणौनि धनंजया । तूं संसारदुर्गती यया । 
तरसील माझिया । प्रसादास्तव ॥ १२७३ ॥ 
अथवा हन अहंभावें । माझें बोलणें हें आघवें । 
कानामनाचिये शिंवे । नेदिसी टेंकों ॥ १२७४ ॥ 
तरी नित्य मुक्त अव्ययो । तूं आहासि तें होऊनि वावो । 
देहसंबंधाचा घावो । वाजेल आंगीं ॥ १२७५ ॥ 
जया देहसंबंधा आंतु । प्रतिपदीं आत्मघातु । 
भुंजतां उसंतु । कहींचि नाहीं ॥ १२७६ ॥ 
येवढेनि दारुणें । निमणेनवीण निमणें । 
पडेल जरी बोलणें । नेघसी माझें ॥ १२७७ ॥ 


यदहंकारमाश्रित्य न योत्स्य इति मन्यसे ।
मिथ्यैष व्यवसायस्ते प्रकृतिस्त्वां नियोक्ष्यति ॥ ५९॥


पथ्यद्वेषिया पोषी ज्वरु । कां दीपद्वेषिया अंधकारु । 
विवेकद्वेषें अहंकारु । पोषूनि तैसा ॥ १२७८ ॥ 
स्वदेहा नाम अर्जुनु । परदेहा नाम स्वजनु । 
संग्रामा नाम मलिनु । पापाचारु ॥ १२७९ ॥ 
इया मती आपुलिया । तिघां तीन नामें ययां । 
ठेऊनियां धनंजया । न झुंजें ऐसा ॥ १२८० ॥ 
जीवामाजीं निष्टंकु । करिसी जो आत्यंतिकु । 
तो वायां धाडील नैसर्गिकु । स्वभावोचि तुझा ॥ १२८१ ॥ 
आणि मी अर्जुन हे आत्मिक । ययां वधु करणें हें पातक । 
हे मायावांचूनि तात्त्विक । कांहीं आहे ? ॥ १२८२ ॥ 
आधीं जुंझार तुवां होआवें । मग झुंजावया शस्त्र घेयावें । 
कां न जुंझावया करावें । देवांगण ॥ १२८३ ॥ 
म्हणौनि न झुंजणें । म्हणसी तें वायाणें । 
ना मानूं लोकपणें । लोकदृष्टीही ॥ १२८४ ॥ 
तऱ्ही न झुंजें ऐसें । निष्टंकीसी जें मानसें । 
तें प्रकृति अनारिसें । करवीलचि ॥ १२८५ ॥ 


स्वभावजेन कौन्तेय निबद्धः स्वेन कर्मणा ।
कर्तुं नेच्छसि यन्मोहात्करिष्यस्यवशोपि तत् ॥ ६०॥


पैं पूर्वे वाहतां पाणी । पव्हिजे पश्चिमेचे वाहणीं । 
तरी आग्रहोचि उरे तें आणी । आपुलिया लेखा ॥ १२८६ ॥ 
कां साळीचा कणु म्हणे । मी नुगवें साळीपणें । 
तरी आहे आन करणें । स्वभावासी ? ॥ १२८७ ॥ 
तैसा क्षात्रंस्कारसिद्धा । प्रकृती घडिलासी प्रबुद्धा । 
आता नुठी म्हणसी हा धांदा । परी उठवीजसीचि तूं ॥ १२८८ ॥ 
पैं शौर्य तेज दक्षता । एवमादिक पंडुसुता । 
गुण दिधले जन्मतां । प्रकृती तुज ॥ १२८९ ॥ 
तरी तयाचिया समवाया\- । अनुरूप धनंजया । 
न करितां उगलियां । नयेल असों ॥ १२९० ॥ 
म्हणौनियां तिहीं गुणीं । बांधिलासि तूं कोदंडपाणी । 
त्रिशुद्धी निघसी वाहणीं । क्षात्राचिया ॥ १२९१ ॥ 
ना हें आपुलें जन्ममूळ । न विचारीतचि केवळ । 
न झुंजें ऐसें अढळ । व्रत जरी घेसी ॥ १२९२ ॥ 
तरी बांधोनि हात पाये । जो रथीं घातला होये । 
तो न चाले तरी जाये । दिगंता जेवीं ॥ १२९३ ॥ 
तैसा तूं आपुलियाकडुनी । मीं कांहींच न करीं म्हणौनि । 
ठासी परी भरंवसेनि । तूंचि करिसी ॥ १२९४ ॥ 
उत्तरु वैराटींचा राजा । पळतां तूं कां निघालासी झुंजा ? । 
हा क्षात्रस्वभावो तुझा । झुंजवील तुज ॥ १२९५ ॥ 
महावीर अकरा अक्षौहिणी । तुवां येकें नागविले रणांगणीं । 
तो स्वभावो कोदंडपाणी । झुंजवील तूंतें ॥ १२९६ ॥ 
हां गा रोगु कायी रोगिया । आवडे दरिद्र दरिद्रिया ? । 
परी भोगविजे बळिया । अदृष्टें जेणें ॥ १२९७ ॥ 
तें अदृष्ट अनारिसें । न करील ईश्वरवशें । 
तो ईश्वरुही असे । हृदयीं तुझ्या ॥ १२९८ ॥ 


ईश्वरः सर्वभूतानां हृद्देशेऽर्जुन तिष्ठति ।
भ्रामयन्सर्वभूतानि यन्त्रारूढानि मायया ॥ ६१॥


सर्व भूतांच्या अंतरीं । हृदय महाअंबरीं । 
चिद्वृत्तीच्या सहस्त्रकरीं । उदयला असे जो ॥ १२९९ ॥ 
अवस्थात्रय तिन्हीं लोक । प्रकाशूनि अशेख । 
अन्यथादृष्टि पांथिक । चेवविले ॥ १३०० ॥ 
वेद्योदकाच्या सरोवरीं । फांकतां विषयकल्हारीं । 
इंद्रियषट्पदा चारी । जीवभ्रमरातें ॥ १३०१ ॥ 
असो रूपक हें तो ईश्वरु । सकल भूतांचा अहंकारु । 
पांघरोनि निरंतरु । उल्हासत असे ॥ १३०२ ॥ 
स्वमायेचें आडवस्त्र । लावूनि एकला खेळवी सूत्र । 
बाहेरी नटी छायाचित्र । चौर्याशीं लक्ष ॥ १३०३ ॥ 
तया ब्रह्मादिकीटांता । अशेषांही भूतजातां । 
देहाकार योग्यता । पाहोनि दावी ॥ १३०४ ॥ 
तेथ जें देह जयापुढें । अनुरूपपणें मांडे । 
तें भूत तया आरूढे । हें मी म्हणौनि ॥ १३०५ ॥ 
सूत सूतें गुंतलें । तृण तृणचि बांधलें । 
कां आत्मबिंबा घेतलें । बाळकें जळीं ॥ १३०६ ॥ 
तयापरी देहाकारें । आपणपेंचि दुसरें । 
देखोनि जीव आविष्करें । आत्मबुद्धि ॥ १३०७ ॥ 
ऐसेनि शरीराकारीं । यंत्रीं भूतें अवधारीं । 
वाहूनि हालवी दोरी । प्राचीनाची ॥ १३०८ ॥ 
तेथ जया जें कर्मसूत्र । मांडूनि ठेविलें स्वतंत्र । 
तें तिये गती पात्र । होंचि लागे ॥ १३०९ ॥ 
किंबहुना धनुर्धरा । भूतांतें स्वर्गसंसारा । 
\-माजीं भोवंडी तृणें वारा । आकाशीं जैसा ॥ १३१० ॥ 
भ्रामकाचेनि संगें । जैसें लोहो वेढा रिगे । 
तैसीं ईश्वरसत्तायोगें । चेष्टती भूतें ॥ १३११ ॥ 
जैसे चेष्टा आपुलिया । समुद्रादिक धनंजया । 
चेष्टती चंद्राचिया । सन्निधी येकीं ॥ १३१२ ॥ 
तया सिंधू भरितें दाटें । सोमकांता पाझरु फुटे । 
कुमुदांचकोरांचा फिटे । संकोचु तो ॥ १३१३ ॥ 
तैसीं बीजप्रकृतिवशें । अनेकें भूतें येकें ईशें । 
चेष्टवीजती तो असे । तुझ्या हृदयीं ॥ १३१४ ॥ 
अर्जुनपण न घेतां । मी ऐसें जें पंडुसुता । 
उठतसे तें तत्वता । तयाचें रूप ॥ १३१५ ॥ 
यालागीं तो प्रकृतीतें । प्रवर्तवील हें निरुतें । 
आणि तें झुंजवील तूंतें । न झुंजशी जऱ्ही ॥ १३१६ ॥ 
म्हणौनि ईश्वर गोसावी । तेणें प्रकृती हे नेमावी । 
तिया सुखें राबवावीं । इंद्रियें आपुलीं ॥ १३१७ ॥ 
तूं करणें न करणें दोन्हीं । लाऊनि प्रकृतीच्या मानीं । 
प्रकृतीही कां अधीनी । हृदयस्था जया ॥ १३१८ ॥ 


तमेव शरणं गच्छ सर्वभावेन भारत ।
तत्प्रसादात्परां शान्तिं स्थानं प्राप्स्यसि शाश्वतम् ॥ ६२॥


तया अहं वाचा चित्त आंग । देऊनिया शरण रिग । 
महोदधी कां गांग । रिगालें जैसें ॥ १३१९ ॥ 
मग तयाचेनि प्रसादें । सर्वोपशांतिप्रमदे । 
कांतु होऊनिया स्वानंदें । स्वरूपींचि रमसी ॥ १३२० ॥ 
संभूति जेणें संभवे । विश्रांति जेथें विसंवे । 
अनुभूतिही अनुभवे । अनुभवा जया ॥ १३२१ ॥ 
तिये निजात्मपदींचा रावो । होऊनि ठाकसी अव्यवो । 
म्हणे लक्ष्मीनाहो । पार्था तूं गा ॥ १३२२ ॥ 


इति ते ज्ञानमाख्यातं गुह्याद्गुह्यतरं मया ।
विमृश्यैतदशेषेण यथेच्छसि तथा कुरु ॥ ६३॥


हें गीता नाम विख्यात । सर्ववाङ्गमयाचें मथित । 
आत्मा जेणें हस्तगत । रत्न होय ॥ १३२३ ॥ 
ज्ञान ऐसिया रूढी । वेदांतीं जयाची प्रौढी । 
वानितां कीर्ति चोखडी । पातली जगीं ॥ १३२४ ॥ 
बुद्ध्यादिकें डोळसें । हें जयाचें कां कडवसें । 
मी सर्वद्रष्टाही दिसें । पाहला जया ॥ १३२५ ॥ 
तें हें गा आत्मज्ञान । मज गोप्याचेंही गुप्त धन । 
परी तूं म्हणौनि आन । केवीं करूं ? ॥ १३२६ ॥ 
याकारणें गा पांडवा । आम्हीं आपुला हा गुह्य ठेवा । 
तुज दिधला कणवा । जाकळिलेपणें ॥ १३२७ ॥ 
जैसी भुलली वोरसें । माय बोले बाळा दोषें । 
प्रीति ही परी तैसें । न करूंचि हो ॥ १३२८ ॥ 
येथ आकाश आणि गाळिजे । अमृताही साली फेडिजे । 
कां दिव्याकरवीं करविजे । दिव्य जैसे ॥ १३२९ ॥ 
जयाचेनि अंगप्रकाशें । पाताळींचा परमाणु दिसे । 
तया सूर्याहि का जैसे । अंजन सूदलें ॥ १३३० ॥ 
तैसें सर्वज्ञेंही मियां । सर्वही निर्धारूनियां । 
निकें होय तें धनंजया । सांगितलें तुज ॥ १३३१ ॥ 
आतां तूं ययावरी । निकें हें निर्धारीं । 
निर्धारूनि करीं । आवडे तैसें ॥ १३३२ ॥ 
यया देवाचिया बोला । अर्जुनु उगाचि ठेला । 
तेथ देवो म्हणती भला । अवंचकु होसी ॥ १३३३ ॥ 
वाढतयापुढें भुकेला । उपरोधें म्हणे मी धाला । 
तैं तोचि पीडे आपुला । आणि दोषुही तया ॥ १३३४ ॥ 
तैसा सर्वज्ञु श्रीगुरु । भेटलिया आत्मनिर्धारु । 
न पुसिजे जैं आभारु । धरूनियां ॥ १३३५ ॥ 
तैं आपणपेंचि वंचे । आणि पापही वंचनाचें । 
आपणयाचि साचें । चुकविलें तेणें ॥ १३३६ ॥ 
पैं उगेपणा तुझिया । हा अभिप्रावो कीं धनंजया । 
जें एकवेळ आवांकुनियां । सांगावें ज्ञान ॥ १३३७ ॥ 
तेथ पार्थु म्हणे दातारा । भलें जाणसी माझिया अंतरा । 
हें म्हणों तरी दुसरा । जाणता असे काई ? ॥ १३३८ ॥ 
येर ज्ञेय हें जी आघवें । तूं ज्ञाता एकचि स्वभावें । 
मा सूर्यु म्हणौनि वानावें । सूर्यातें काई ? ॥ १३३९ ॥ 
या बोला श्रीकृष्णें । म्हणितलें काय येणें । 
हेंचि थोडें गा वानणें । जें बुझतासि तूं ॥ १३४० ॥ 


सर्वगुह्यतमं भूयः शृणु मे परमं वचः ।
इष्टोऽसि मे दृढमिति ततो वक्ष्यामि ते हितम् ॥ ६४॥


तरी अवधान पघळ । करूनियाम् आणिक येक वेळ । 
वाक्य माझें निर्मळ । अवधारीं पां ॥ १३४१ ॥ 
हें वाच्य म्हणौनि बोलिजे । कां श्राव्य मग आयिकिजे । 
तैसें नव्हें परी तुझें । भाग्य बरवें ॥ १३४२ ॥ 
कूर्मीचिया पिलियां । दिठी पान्हा ये धनंजया । 
कां आकाश वाहे बापिया । घरींचें पाणी ॥ १३४३ ॥ 
जो व्यवहारु जेथ न घडे । तयाचें फळचि तेथ जोडे । 
काय दैवें न सांपडे । सानुकूळें ? ॥ १३४४ ॥ 
येऱ्हवीं द्वैताची वारी । सारूनि ऐक्याच्या परीवरीं । 
भोगिजे तें अवधारीं । रहस्य हें ॥ १३४५ ॥ 
आणि निरुपचारा प्रेमा । विषय होय जें प्रियोत्तमा । 
तें दुजें नव्हे कीं आत्मा । ऐसेंचि जाणावें ॥ १३४६ ॥ 
आरिसाचिया देखिलया । गोमटें कीजे धनंजया । 
तें तया नोहे आपणयां । लागीं जैसें ॥ १३४७ ॥ 
तैसें पार्था तुझेनि मिषें । मी बोलें आपणयाचि उद्देशें । 
माझ्या तुझ्या ठाईं असे । मीतूंपण गा ॥ १३४८ ॥ 
म्हणौनि जिव्हारींचें गुज । सांगतसे जीवासी तुज । 
हें अनन्यगतीचें मज । आथी व्यसन ॥ १३४९ ॥ 
पैम् जळा आपणपें देतां । लवण भुललें पंडुसुता । 
कीं आघवें तयाचें होतां । न लजेचि तें ॥ १३५० ॥ 
तैसा तूं माझ्या ठाईं । राखों नेणसीचि कांहीं । 
तरी आतां तुज काई । गोप्य मी करूं ? ॥ १३५१ ॥ 
म्हणौनि आघवींचि गूढें । जें पाऊनि अति उघडें । 
तें गोप्य माझें चोखडें । वाक्य आइक ॥ १३५२ ॥ 


मन्मना भव मद्भक्तो मद्याजी मां नमस्कुरु ।
मामेवैष्यसि सत्यं ते प्रतिजाने प्रियोऽसि मे ॥ ६५॥


तरी बाह्य आणि अंतरा । आपुलिया सर्व व्यापारा । 
मज व्यापकातें वीरा । विषयो करीं ॥ १३५३ ॥ 
आघवा आंगीं जैसा । वायु मिळोनि आहे आकाशा । 
तूं सर्व कर्मीं तैसा । मजसींचि आस ॥ १३५४ ॥ 
किंबहुना आपुलें मन । करीं माझें एकायतन । 
माझेनि श्रवणें कान । भरूनि घालीं ॥ १३५५ ॥ 
आत्मज्ञानें चोखडीं । संत जे माझीं रूपडीं । 
तेथ दृष्टि पडो आवडी । कामिनी जैसी ॥ १३५६ ॥ 
मीं सर्व वस्तीचें वसौटें । माझीं नामें जियें चोखटें । 
तियें जियावया वाटे । वाचेचिये लावीं ॥ १३५७ ॥ 
हातांचें करणें । कां पायांचें चालणें । 
तें होय मजकारणें । तैसें करीं ॥ १३५८ ॥ 
आपुला अथवा परावा । ठायीं उपकरसी पांडवा । 
तेणें यज्ञें होईं बरवा । याज्ञिकु माझा ॥ १३५९ ॥ 
हें एकैक शिकऊं काई । पैं सेवकें आपुल्या ठाईं । 
उरूनि येर सर्वही । मी सेव्यचि करीं ॥ १३६० ॥ 
तेथ जाऊनिया भूतद्वेषु । सर्वत्र नमवैन मीचि एकु । 
ऐसेनि आश्रयो आत्यंतिकु । लाहसी तूं माझा ॥ १३६१ ॥ 
मग भरलेया जगाआंतु । जाऊनि तिजयाची मातु । 
होऊनि ठायील एकांतु । आम्हां तुम्हां ॥ १३६२ ॥ 
तेव्हां भलतिये आवस्थे । मी तूतें तूं मातें । 
भोगिसी ऐसें आइतें । वाढेल सुख ॥ १३६३ ॥ 
आणि तिजें आडळ करितें । निमालें अर्जुना जेथें । 
तें मीचि म्हणौनि तूं मातें । पावसी शेखीं ॥ १३६४ ॥ 
जैसी जळींची प्रतिभा । जळनाशीं बिंबा । 
येतां गाभागोभा । कांहीं आहे ? ॥ १३६५ ॥ 
पैं पवनु अंबरा । कां कल्लोळु सागरा । 
मिळतां आडवारा । कोणाचा गा ? ॥ १३६६ ॥ 
म्हणौनि तूं आणि आम्हीं । हें दिसताहे देहधर्मीं । 
मग ययाच्या विरामीं । मीचि होसी ॥ १३६७ ॥ 
यया बोलामाझारीं । होय नव्हे झणें करीं । 
येथ आन आथी तरी । तुझीचि आण ॥ १३६८ ॥ 
पैं तुझी आण वाहणें । हें आत्मलिंगातें शिवणें । 
प्रीतीची जाति लाजणें । आठवों नेदी ॥ १३६९ ॥ 
येऱ्हवीं वेद्यु निष्प्रपंचु । जेणें विश्वाभासु हा साचु । 
आज्ञेचा नटनाचु । काळातें जिणें ॥ १३७० ॥ 
तो देवो मी सत्यसंकल्पु । आणि जगाच्या हितीं बापु । 
मा आणेचा आक्षेपु । कां करावा ? ॥ १३७१ ॥ 
परी अर्जुना तुझेनि वेधें । मियां देवपणाचीं बिरुदें । 
सांडिलीं गा मी हे आधें । सगळेनि तुवां ॥ १३७२ ॥ 
पैं काजा आपुलिया । रावो आपुली आपणया । 
आण वाहे धनंजया । तैसें हें कीं ॥ १३७३ ॥ 
तेथ अर्जुनु म्हणे देवें । अचाट हें न बोलावें । 
जे आमचें काज नांवें । तुझेनि एके ॥ १३७४ ॥ 
यावरी सांगों बैससी । कां सांगतां भाषही देसी । 
या तुझिया विनोदासी । पारु आहे जी ? ॥ १३७५ ॥ 
कमळवना विकाशु । करी रवीचा एक अंशु । 
तेथ आघवाचि प्रकाशु । नित्य दे तो ॥ १३७६ ॥ 
पृथ्वी निवऊनि सागर । भरीजती येवढें थोर । 
वर्षे तेथ मिषांतर । चातकु कीं ॥ १३७७ ॥ 
म्हणौनि औदार्या तुझेया । मज निमित्त ना म्हणावया । 
प्राप्ति असे दानीराया । कृपानिधी ॥ १३७८ ॥ 
तंव देवो म्हणती राहें । या बोलाचा प्रस्तावो नोहे । 
पैं मातें पावसी उपायें । साचचि येणें ॥ १३७९ ॥ 
सैंधव सिंधू पडलिया । जो क्षणु धनंजया । 
तेणें विरेचि कीं उरावया । कारण कायी ? ॥ १३८० ॥ 
तैसें सर्वत्र मातें भजतां । सर्व मी होतां अहंता । 
निःशेष जाऊनि तत्वता । मीचि होसी ॥ १३८१ ॥ 
एवं माझिये प्राप्तीवरी । कर्मालागोनि अवधारीं । 
दाविली तुज उजरी । उपायांची ॥ १३८२ ॥ 
जे आधीं तंव पंडुसुता । सर्व कर्में मज अर्पितां । 
सर्वत्र प्रसन्नता । लाहिजे माझी ॥ १३८३ ॥ 
पाठीं माझ्या इये प्रसादीं । माझें ज्ञान जाय सिद्धी । 
तेणें मिसळिजे त्रिशुद्धी । स्वरूपीं माझ्या ॥ १३८४ ॥ 
मग पार्था तिये ठायीं । साध्य साधन होय नाहीं । 
किंबहुना तुज कांहीं । उरेचि ना ॥ १३८५ ॥ 
तरी सर्व कर्में आपलीं । तुवां सर्वदा मज अर्पिलीं । 
तेणें प्रसन्नता लाधली । आजि हे माझी ॥ १३८६ ॥ 
म्हणौनि येणें प्रसादबळें । नव्हे झुंजाचेनि आडळें । 
न ठाकेचि येकवेळे । भाळलों तुज ॥ १३८७ ॥ 
जेणें सप्रपंच अज्ञान जाये । एकु मी गोचरु होये । 
तें उपपत्तीचेनि उपायें । गीतारूप हें ॥ १३८८ ॥ 
मियां ज्ञान तुज आपुलें । नानापरी उपदेशिलें । 
येणें अज्ञानजात सांडी वियालें । धर्माधर्म जें ॥ १३८९ ॥ 


सर्वधर्मान्परित्यज्य मामेकं शरणं व्रज ।
अहं त्वां सर्वपापेभ्यो मोक्ष्ययिष्यामि मा शुचः ॥ ६६॥


आशा जैसी दुःखातें । व्यालीं निंदा दुरितें । 
हे असो जैसें दैन्यातें । दुर्भगत्व ॥ १३९० ॥ 
तैसें स्वर्गनरकसूचक । अज्ञान व्यालें धर्मादिक । 
तें सांडूनि घालीं अशेख । ज्ञानें येणें ॥ १३९१ ॥ 
हातीं घेऊन तो दोरु । सांडिजे जैसा सर्पाकारु । 
कां निद्रात्यागें घराचारु । स्वप्नींचा जैसा ॥ १३९२ ॥ 
नाना सांडिलेनि कवळें । चंद्रींचें धुये पिंवळें । 
व्याधित्यागें कडुवाळें\- । पण मुखाचें ॥ १३९३ ॥ 
अगा दिवसा पाठीं देउनी । मृगजळ घापे त्यजुनी । 
कां काष्ठत्यागें वन्ही । त्यजिजे जैसा ॥ १३९४ ॥ 
तैसें धर्माधर्माचें टवाळ । दावी अज्ञान जें कां मूळ । 
तें त्यजूनि त्यजीं सकळ । धर्मजात ॥ १३९५ ॥ 
मग अज्ञान निमालिया । मीचि येकु असे अपैसया । 
सनिद्र स्वप्न गेलया । आपणपें जैसें ॥ १३९६ ॥ 
तैसा मी एकवांचूनि कांहीं । मग भिन्नाभिन्न आन नाहीं । 
सोऽहंबोधें तयाच्या ठायीं । अनन्यु होय ॥ १३९७ ॥ 
पैंं आपुलेनि भेदेंविण । माझें जाणिजे जें एकपण । 
तयाचि नांव शरण । मज यीणें गा ॥ १३९८ ॥ 
जैसें घटाचेनि नाशें । गगनीं गगन प्रवेशे । 
मज शरण येणें तैसें । ऐक्य करी ॥ १३९९ ॥ 
सुवर्णमणि सोनया । ये कल्लोळु जैसा पाणिया । 
तैसा मज धनंजया । शरण ये तूं ॥ १४०० ॥ 
वांचूनि सागराच्या पोटीं । वडवानळु शरण आला किरीटी । 
जाळूनि ठाके तया गोठी । वाळूनि दे पां ॥ १४०१ ॥ 
मजही शरण रिघिजे । आणि जीवत्वेंचि असिजे । 
धिग् बोली यिया न लजे । प्रज्ञा केवीं ॥ १४०२ ॥ 
अगा प्राकृताही राया । आंगीं पडे जें धनंजया । 
तें दासिरूंहि कीं तया । समान होय ॥ १४०३ ॥ 
मा मी विश्वेश्वरु भेटे । आणि जीवग्रंथी न सुटे । 
हे बोल नको वोखटें । कानीं लाऊं ॥ १४०४ ॥ 
म्हणौनि मी होऊनि मातें । सेवणें आहे आयितें । 
तें करीं हातां येतें । ज्ञानें येणें ॥ १४०५ ॥ 
मग ताकौनियां काढिलें । लोणी मागौतें ताकीं घातलें । 
परी न घेपेचि कांहींं केलें । तेणें जेवीं ॥ १४०६ ॥ 
तैसें अद्वयत्वें मज । शरण रिघालिया तुज । 
धर्माधर्म हे सहज । लागतील ना ॥ १४०७ ॥ 
लोह उभें खाय माती । तें परीसाचिये संगतीं । 
सोनें जालया पुढती । न शिविजे मळें ॥ १४०८ ॥ 
हें असो काष्ठापासोनि । मथूनि घेतलिया वन्ही । 
मग काष्ठेंही कोंडोनी । न ठके जैसा ॥ १४०९ ॥ 
अर्जुना काय दिनकरु । देखत आहे अंधारु । 
कीं प्रबोधीं होय गोचरु । स्वप्नभ्रमु । ॥ १४१० ॥ 
तैसें मजसी येकवटलेया । मी सर्वरूप वांचूनियां । 
आन कांहीं उरावया । कारण असे ? ॥ १४११ ॥ 
म्हणौनि तयाचें कांहीं । चिंतीं न आपुल्या ठायीं । 
तुझें पापपुण्य पाहीं । मीचि होईन ॥ १४१२ ॥ 
तेथ सर्वबंधलक्षणें । पापें उरावें दुजेपणें । 
तें माझ्या बोधीं वायाणें । होऊनि जाईल ॥ १४१३ ॥ 
जळीं पडिलिया लवणा । सर्वही जळ होईल विचक्षणा । 
तुज मी अनन्यशरणा । होईन तैसा ॥ १४१४ ॥ 
येतुलेनि आपैसया । सुटलाचि आहसी धनंजया । 
घेईं मज प्रकाशोनियां । सोडवीन तूंतें ॥ १४१५ ॥ 
याकारणें पुढती । हे आधी न वाहे चित्तीं । 
मज एकासि ये सुमती । जाणोनि शरण ॥ १४१६ ॥ 
ऐसें सर्वरूपरूपसें । सर्वदृष्टिडोळसें । 
सर्वदेशनिवासें । बोलिलें श्रीकृष्णें ॥ १४१७ ॥ 
मग सांवळा सकंकणु । बाहु पसरोनि दक्षिणु । 
आलिंगिला स्वशरणु । भक्तराजु तो ॥ १४१८ ॥ 
न पवतां जयातें । काखे सूनि बुद्धीतें । 
बोंलणें मागौतें । वोसरलें ॥ १४१९ ॥ 
ऐसें जें कांहीं येक । बोला बुद्धीसिही अटक । 
तें द्यावया मिष । खेवाचें केलें ॥ १४२० ॥ 
हृदया हृदय येक जाले । ये हृदयींचें ते हृदयीं घातलें । 
द्वैत न मोडितां केलें । आपणा{ऐ}सें अर्जुना ॥ १४२१ ॥ 
दीपें दीप लाविला । तैसा परीष्वंगु तो जाला । 
द्वैत न मोडितां केला । आपणपें पार्थुं ॥ १४२२ ॥ 
तेव्हां सुखाचा मग तया । पूरु आला जो धनंजया । 
तेथ वाडु तऱ्हीं बुडोनियां ॥ ठेला देवो ॥ १४२३॥ 
सिंधु सिंधूतें पावों जाये । तें पावणें ठाके दुणा होये । 
वरी रिगे पुरवणिये । आकाशही ॥ १४२४ ॥ 
तैसें तयां दोघांचें मिळणें । दोघां नावरे जाणावें कवणें । 
किंबहुना श्रीनारायणें । विश्व कोंदलें ॥ १४२५ ॥ 
एवं वेदाचें मूळसूत्र । सर्वाधिकारैकपवित्र । 
श्रीकृष्णें गीताशास्त्र । प्रकट केलें ॥ १४२६ ॥ 
येथ गीता मूळ वेदां । ऐसें केवीं पां आलें बोधा । 
हें म्हणाल तरी प्रसिद्धा । उपपत्ति सांगों ॥ १४२७ ॥ 
तरी जयाच्या निःश्वासीं । जन्म झाले वेदराशी । 
तो सत्यप्रतिज्ञ पैजेसीं । बोलला स्वमुखें ॥ १४२८ ॥ 
म्हणौनि वेदां मूळभूत । गीता म्हणों हें होय उचित । 
आणिकही येकी येथ । उपपत्ति असे ॥ १४२९ ॥ 
जें न नशतु स्वरूपें । जयाचा विस्तारु जेथ लपे । 
तें तयांचें म्हणिपे । बीज जगीं ॥ १४३० ॥ 
तरी कांडत्रयात्मकु । शब्दराशी अशेखु । 
गीतेमाजीं असे रुखु । बीजीं जैसा ॥ १४३१ ॥ 
म्हणौनि वेदांचें बीज । श्रीगीता होय हें मज । 
गमे आणि सहज । दिसतही आहे ॥ १४३२ ॥ 
जे वेदांचे तिन्ही भाग । गीते उमटले असती चांग । 
भूषणरत्नीं सर्वांग । शोभलें जैसें ॥ १४३३ ॥ 
तियेचि कर्मादिकें तिन्ही । कांडें कोणकोणे स्थानीं । 
गीते आहाति तें नयनीं । दाखऊं आईक ॥ १४३४ ॥ 
तरी पहिला जो अध्यावो । तो शास्त्रप्रवृत्तिप्रस्तावो । 
द्वितीयीं साङ्ख्यसद्भावो । प्रकाशिला ॥ १४३५ ॥ 
मोक्षदानीं स्वतंत्र । ज्ञानप्रधान हें शास्त्र । 
येतुलालें दुजीं सूत्र । उभारिलें ॥ १४३६ ॥ 
मग अज्ञानें बांधलेयां । मोक्षपदीं बैसावया । 
साधनारंभु तो तृतीया\- । ध्यायीं बोलिला ॥ १४३७ ॥ 
जे देहाभिमान बंधें । सांडूनि काम्यनिषिद्धें । 
विहित परी अप्रमादें । अनुष्ठावें ॥ १४३८ ॥ 
ऐसेनि सद्भावें कर्म करावें । हा तिजा अध्यावो जो देवें । 
निर्णय केला तें जाणावें । कर्मकांड येथ ॥ १४३९ ॥ 
आणि तेंचि नित्यादिक । अज्ञानाचें आवश्यक । 
आचरतां मोंचक । केवीं होय पां ॥ १४४० ॥ 
ऐसी अपेक्षा जालिया । बद्ध मुमुक्षुते आलिया । 
देवें ब्रह्मार्पणत्वें क्रिया । सांगितली ॥ १४४१ ॥ 
जे देहवाचामानसें । विहित निपजे जें जैसें । 
तें एक ईश्वरोद्देशें । कीजे म्हणितलें ॥ १४४२ ॥ 
हेंचि ईश्वरीं कर्मयोगें । भजनकथनाचें खागें । 
आदरिलें शेषभागें । चतुर्थाचेनी ॥ १४४३ ॥ 
तें विश्वरूप अकरावा । अध्यावो संपे जंव आघवा । 
तंव कर्में ईशु भजावा । हें जें बोलिलें ॥ १४४४ ॥ 
तें अष्टाध्यायीं उघड । जाण येथें देवताकांड । 
शास्त्र सांगतसे आड । मोडूनि बोलें ॥ १४४५ ॥ 
आणि तेणेंचि ईशप्रसादें । श्रीगुरुसंप्रदायलब्धें । 
साच ज्ञान उद्बोधे । कोंवळें जें ॥ १४४६ ॥ 
तें अद्वेष्टादिप्रभृतिकीं । अथवा अमानित्वादिकीं । 
वाढविजे म्हणौनि लेखी । बारावा गणूं ॥ १४४७ ॥ 
तो बारावा अध्याय आदी । आणि पंधरावा अवधी । 
ज्ञानफळपाकसिद्धी । निरूपणासीं ॥ १४४८ ॥ 
म्हणौनि चहूंही इहीं । ऊर्ध्वमूळांतीं अध्यायीं । 
ज्ञानकांड ये ठायीं । निरूपिजे ॥ १४४९ ॥ 
एवं कांडत्रयनिरूपणी । श्रुतीचि हे कोडिसवाणी । 
गीतापद्यरत्नांचीं लेणीं । लेयिली आहे ॥ १४५० ॥ 
हें असो कांडत्रयात्मक । श्रुति मोक्षरूप फळ येक । 
बोभावे जें आवश्यक । ठाकावें म्हणौनि ॥ १४५१ ॥ 
तयाचेनि साधन ज्ञानेंसीं । वैर करी जो प्रतिदिवशीं । 
तो अज्ञानवर्ग षोडशीं । प्रतिपादिजे ॥ १४५२ ॥ 
तोचि शास्त्राचा बोळावा । घेवोनि वैरी जिणावा । 
हा निरोपु तो सतरावा । अध्याय येथ ॥ १४५३ ॥ 
ऐसा प्रथमालागोनि । सतरावा लाणी करूनी । 
आत्मनिश्वास विवरूनी । दाविला देवें ॥ १४५४ ॥ 
तया अर्थजातां अशेषां । केला तात्पर्याचा आवांका । 
तो हा अठरावा देखा । कलशाध्यायो ॥ १४५५ ॥ 
एवं सकळसंख्यासिद्धु । श्रीभागवद्गीता प्रबंधु । 
हा औदार्यें आगळा वेदु । मूर्तु जाण ॥ १४५६ ॥ 
वेदु संपन्नु होय ठाईं । परी कृपणु ऐसा आनु नाहीं । 
जे कानीं लागला तिहीं । वर्णांच्याचि ॥ १४५७ ॥ 
येरां भवव्याथा ठेलियां । स्त्रीशूद्रादिकां प्राणियां । 
अनवसरू मांडूनियां । राहिला आहे ॥ १४५८ ॥ 
तरी मज पाहतां तें मागील उणें । फेडावया गीतापणें । 
वेदु वेठला भलतेणें । सेव्य होआवया ॥ १४५९ ॥ 
ना हे अर्थु रिगोनि मनीं । श्रवणें लागोनि कानीं । 
जपमिषें वदनीं । वसोनियां ॥ १४६० ॥ 
ये गीतेचा पाठु जो जाणे । तयाचेनि सांगातीपणें । 
गीता लिहोनि वाहाणें । पुस्तकमिषें ॥ १४६१ ॥ 
ऐसैसा मिसकटां । संसाराचा चोहटा । 
गवादी घालीत चोखटा । मोक्षसुखाची ॥ १४६२ ॥ 
परी आकाशीं वसावया । पृथ्वीवरी बैसावया । 
रविदीप्ति राहाटावया । आवारु नभ ॥ १४६३ ॥ 
तेवीं उत्तम अधम ऐसें । सेवितां कवणातेंही न पुसे । 
कैवल्यदानें सरिसें । निववीत जगा ॥ १४६४ ॥ 
यालागीं मागिली कुटी । भ्याला वेदु गीतेच्या पोटीं । 
रिगाला आतां गोमटी । कीर्ति पातला ॥ १४६५ ॥ 
म्हणौनि वेदाची सुसेव्यता । ते हे मूर्त जाण श्रीगीता । 
श्रीकृष्णें पंडुसुता । उपदेशिली ॥ १४६६ ॥ 
परी वत्साचेनि वोरसें । दुभतें होय घरोद्देशें । 
जालें पांडवाचेनि मिषें । जगदुद्धरण ॥ १४६७ ॥ 
चातकाचियें कणवें । मेघु पाणियेसिं धांवे । 
तेथ चराचर आघवें । निवालें जेवीं ॥ १४६८ ॥ 
कां अनन्यगतिकमळा\- । लागीं सूर्य ये वेळोवेळां । 
कीं सुखिया होईजे डोळां । त्रिभुवनींचा ॥ १४६९ ॥ 
तैसें अर्जुनाचेनि व्याजें । गीता प्रकाशूनि श्रीराजें । 
संसारायेवढें थोर ओझें । फेडिलें जगाचें ॥ १४७० ॥ 
सर्वशास्त्ररत्नदीप्ती । उजळिता हा त्रिजगतीं । 
सूर्यु नव्हें लक्ष्मीपती । वक्त्राकाशींचा ॥ १४७१ ॥ 
बाप कुळ तें पवित्र । जेथिंचा पार्थु या ज्ञाना पात्र । 
जेणें गीता केलें शास्त्र । आवारु जगा ॥ १४७२ ॥ 
हें असो मग तेणें । सद्गुरु श्रीकृष्णें । 
पार्थाचें मिसळणें । आणिलें द्वैता ॥ १४७३ ॥ 
पाठीं म्हणतसे पांडवा । शास्त्र हें मानलें कीं जीवा । 
तेथ येरु म्हणे देवा । आपुलिया कृपा ॥ १४७४ ॥ 
तरी निधान जोडावया । भाग्य घडे गा धनंजया । 
परी जोडिलें भोगावया । विपायें होय ॥ १४७५ ॥ 
पैं क्षीरसागरायेवढें । अविरजी दुधाचें भांडें । 
सुरां असुरां केवढें । मथितां जालें ॥ १४७६ ॥ 
तें सायासही फळा आलें । जें अमृतही डोळां देखिलें । 
परी वरिचिली चुकलें । जतनेतें ॥ १४७७ ॥ 
तेथ अमरत्वा वोगरिलें । तें मरणाचिलागीं जालें । 
भोगों नेणतां जोडलें । ऐसें आहे ॥ १४७८ ॥ 
नहुषु स्वर्गाधिपति जाहला । परी राहाटीं भांबावला । 
तो भुजंगत्व पावला । नेणसी कायी ? ॥ १४७९ ॥ 
म्हणौनि बहुत पुण्य तुवां । केलें तेणें धनंजया । 
आजि शास्त्रराजा इया । जालासि विषयो ॥ १४८० ॥ 
तरी ययाचि शास्त्राचेनि । संप्रदायें पांघुरौनि । 
शास्त्रार्थ हा निकेनि । अनुष्ठीं हो ॥ १४८१ ॥ 
येऱ्हवीं अमृतमंथना\- । सारिखें होईल अर्जुना । 
जरी रिघसी अनुष्ठाना । संप्रदायेंवीण ॥ १४८२ ॥ 
गाय धड जोडे गोमटी । ते तैंचि पिवों ये किरीटी । 
जैं जाणिजे हातवटी । सांजवणीची ॥ १४८३ ॥ 
तैसा श्रीगुरु प्रसन्न होये । शिष्य विद्याही कीर लाहे । 
परी ते फळे संप्रदायें । उपासिलिया ॥ १४८४ ॥ 
म्हणौनि शास्त्रीं जो इये । उचितु संप्रदायो आहे । 
तो ऐक आतां बहुवें । आदरेंसीं ॥ १४८५ ॥ 


इदं ते नातपस्काय नाभक्ताय कदाचन ।
न चाशुश्रूषवे वाच्यं न च मां योऽभ्यसूयति ॥ ६७॥


तरी तुवां हें जें पार्था । गीताशास्त्र लाधलें आस्था । 
तें तपोहीना सर्वथा । सांगावें ना हो ॥ १४८६ ॥ 
अथवा तापसुही जाला । परी गुरूभक्तीं जो ढिला । 
तो वेदीं अंत्यजु वाळिळा । तैसा वाळीं ॥ १४८७ ॥ 
नातरी पुरोडाशु जैसा । न घापे वृद्ध तरी वायसा । 
गीता नेदी तैसी तापसा । गुरुभक्तिहीना ॥ १४८८ ॥ 
कां तपही जोडे देहीं । भजे गुरुदेवांच्या ठायीं । 
परी आकर्णनीं नाहीं । चाड जरी ॥ १४८९ ॥ 
तरी मागील दोन्हीं आंगीं । उत्तम होय कीर जगीं । 
परी या श्रवणालागीं । योग्यु नोहे ॥ १४९० ॥ 
मुक्ताफळ भलतैसें । हो परी मुख नसे । 
तंव गुण प्रवेशे । तेथ कायी ? ॥ १४९१ ॥ 
सागरु गंभीरु होये । हें कोण ना म्हणत आहे । 
परी वृष्टि वायां जाये । जाली तेथ ॥ १४९२ ॥ 
धालिया दिव्यान्न सुवावें । मग जें वायां धाडावें । 
तें आर्तीं कां न करावें । उदारपण ॥ १४९३ ॥ 
म्हणौनि योग्य भलतैसें । होतु परी चाड नसे । 
तरी झणें वानिवसें । देसी हें तयां ॥ १४९४ ॥ 
रूपाचा सुजाणु डोळा । वोढवूं ये कायि परिमळा ? । 
जेथ जें माने ते फळा । तेथचि ते गा ॥ १४९५ ॥ 
म्हणौनि तपी भक्ति । पाहावे ते सुभद्रापती । 
परी शास्त्रश्रवणीं अनासक्ती । वाळावेचि ते ॥ १४९६ ॥ 
नातरी तपभक्ति । होऊनि श्रवणीं आर्ति । 
आथी ऐसीही आयती । देखसी जरी ॥ १४९७ ॥ 
तरी गीताशास्त्रनिर्मिता । जो मी सकळलोकशास्ता । 
तया मातें सामान्यता । बोलेल जो ॥ १४९८ ॥ 
माझ्या सज्जनेंसिं मातें । पैशुन्याचेनि हातें । 
येक आहाती तयांतें । योग्य न म्हण ॥ १४९९ ॥ 
तयांची येर आघवी । सामग्री ऐसी जाणावी । 
दीपेंवीण ठाणदिवी । रात्रीची जैसी ॥ १५०० ॥ 
अंग गोरें आणि तरुणें । वरी लेईलें आहे लेणें । 
परी येकलेनि प्राणें । सांडिलें जेवीं ॥ १५०१ ॥ 
सोनयाचें सुंदर । निर्वाळिलें होय घर । 
परी सर्पांगना द्वार । रुंधलें आहे ॥ १५०२ ॥ 
निपजे दिव्यान्न चोखट । परी माजीं काळकूट । 
असो मैत्री कपट\- । गर्भिणी जैसी ॥ १५०३ ॥ 
तैसी तपभक्तिमेधा । तयाची जाण प्रबुद्धा । 
जो माझयांची कां निंदा । माझीचि करी ॥ १५०४ ॥ 
याकारणें धनंजया । तो भक्तु मेधावीं तपिया । 
तरी नको बापा इया । शास्त्रा आतळों देवों ॥ १५०५ ॥ 
काय बहु बोलों निंदका । योग्य स्रष्टयाहीसारिखा । 
गीता हे कवतिका\- । लागींही नेदीं ॥ १५०६ ॥ 
म्हणौनि तपाचा धनुर्धरा । तळीं दाटोनि गाडोरा । 
वरी गुरुभक्तीचा पुरा । प्रासादु जो जाला ॥ १५०७ ॥ 
आणि श्रवणेच्छेचा पुढां । दारवंटा सदा उघडा । 
वरी कलशु चोखडा । अनिंदारत्नांचा ॥ १५०८ ॥ 


य इदं परमं गुह्यं मद्भक्तेष्वभिधास्यति ।
भक्तिं मयि परां कृत्वा मामेवैष्यत्यसंशयः ॥ ६८॥


ऐशा भक्तालयीं चोखटीं । गीतारत्नेश्वरु हा प्रतिष्ठीं । 
मग माझिया संवसाटी । तुकसी जगीं ॥ १५०९ ॥ 
कां जे एकाक्षरपणेंसीं । त्रिमात्रकेचिये कुशीं । 
प्रणवु होतां गर्भवासीं । सांकडला ॥ १५१० ॥ 
तो गीतेचिया बाहाळींं । वेदबीज गेलें पाहाळी.ण् । 
कीं गायत्री फुलींफळीं । श्लोकांच्या आली ॥ १५११ ॥ 
ते हे मंत्ररहय गीता । मेळवी जो माझिया भक्ता । 
अनन्यजीवना माता । बाळका जैसी ॥ १५१२ ॥ 
तैसी भक्तां गीतेसीं । भेटी करी जो आदरेंसीं । 
तो देहापाठीं मजसीं । येकचि होय ॥ १५१३ ॥ 


न च तस्मान्मनुष्येषु कश्चिन्मे प्रियकृत्तमः ।
भविता न च मे तस्मादन्यः प्रियतरो भुवि ॥ ६९॥


आणि देहाचेंही लेणें । लेऊनि वेगळेपणें । 
असे तंव जीवेंप्राणें । तोचि पढिये ॥ १५१४ ॥ 
ज्ञानियां कर्मठां तापसां । यया खुणेचिया माणुसां\- । 
माजीं तो येकु गा जैसा । पढिये मज ॥ १५१५ ॥ 
तैसा भूतळीं आघवा । आन न देखे पांडवा । 
जो गीता सांगें मेळावा । भक्तजनांचा ॥ १५१६ ॥ 
मज ईश्वराचेनि लोभें । हे गीता पढतां अक्षोभें । 
जो मंडन होय सभे । संतांचिये ॥ १५१७ ॥ 
नेत्रपल्लवीं रोमांचितु । मंदानिळें कांपवितु । 
आमोदजळें वोलवितु । फुलांचे डोळें ॥ १५१८ ॥ 
कोकिळा कलरवाचेनि मिषें । सद्गद बोलवीत जैसें । 
वसंत का प्रवेशे । मद्भक्त आरामीं ॥ १५१९ ॥ 
कां जन्माचें फळ चकोरां । होत जैं चंद्र ये अंबरा । 
नाना नवघन मयूरां । वो देत पावे ॥ १५२० ॥ 
तैसा सज्जनांच्या मेळापीं । गीतापद्यरत्नीं उमपीं । 
वर्षे जो माझ्या रूपीं । हेतु ठेऊनि ॥ १५२१ ॥ 
मग तयाचेनि पाडें । पढियंतें मज फुडें । 
नाहींचि गा मागेंपुढें । न्याहाळितां ॥ १५२२ ॥ 
अर्जुना हा ठायवरी । मी तयातें सूयें जिव्हारीं । 
जो गीतार्थाचें करी । परगुणें संतां ॥ १५२३ ॥ 


अध्येष्यते च य इमं धर्म्यं संवादमावयोः ।
ज्ञानयज्ञेन तेनाहमिष्टः स्यामिति मे मतिः ॥ ७०॥


पैं माझिया तुझिया मिळणीं । वाढिनली जे हे कहाणी । 
मोक्षधर्म का जिणीं । आलासे जेथें ॥ १५२४ ॥ 
तो हा सकळार्थप्रबोधु । आम्हां दोघांचा संवादु । 
न करितां पदभेदु । पाठेंचि जो पढे ॥ १५२५ ॥ 
तेणें ज्ञानानळीं प्रदीप्तीं । मूळ अविद्येचिया आहुती । 
तोषविला होय सुमती । परमात्मा मी ॥ १५२६ ॥ 
घेऊनि गीतार्थ उगाणा । ज्ञानिये जें विचक्षणा । 
ठाकती तें गाणावाणा । गीतेचा तो लाहे ॥ १५२७ ॥ 
गीता पाठकासि असे । फळ अर्थज्ञाचि सरिसें । 
गीता माउलियेसि नसे । जाणें तान्हें ॥ १५२८ ॥ 


श्रद्धावाननसूयश्च शृणुयादपि यो नरः ।
सोऽपि मुक्तः शुभा.ण्ल्लोकान्प्राप्नुयात्पुण्यकर्मणाम् ॥ ७१॥


आणि सर्वमार्गीं निंदा । सांडूनि आस्था पैं शुद्धा । 
गीताश्रवणीं श्रद्धा । उभारी जो ॥ १५२९ ॥ 
तयाच्या श्रवणपुटीं । गीतेचीं अक्षरें जंव पैठीं । 
होतीना तंव उठाउठीं । पळेचि पाप ॥ १५३० ॥ 
अटवियेमाजीं जैसा । वन्हि रिघतां सहसा । 
लंघिती का दिशा । वनौकें तियें ॥ १५३१ ॥ 
कां उदयाचळकुळीं । झळकतां अंशुमाळी । 
तिमिरें अंतराळीं । हारपती ॥ १५३२ ॥ 
तैसा कानाच्या महाद्वारीं । गीता गजर जेथ करी । 
तेथ सृष्टीचिये आदिवरी । जायचि पाप ॥ १५३३ ॥ 
ऐसी जन्मवेली धुवट । होय पुण्यरूप चोखट । 
याहीवरी अचाट । लाहे फळ ॥ १५३४ ॥ 
जें इये गीतेचीं अक्षरें । जेतुलीं कां कर्णद्वारें । 
रिघती तेतुले होती पुरे । अश्वमेध कीं ॥ १५३५ ॥ 
म्हणौनि श्रवणें पापें जाती । आणि धर्म धरी उन्नती । 
तेणें स्वर्गराज संपत्ती । लाहेचि शेखीं ॥ १५३६ ॥ 
तो पैं मज यावयालागीं । पहिलें पेणें करी स्वर्गीं । 
मग आवडे तंव भोगी । पाठीं मजचि मिळे ॥ १५३७ ॥ 
ऐसी गीता धनंजया । ऐकतया आणि पढतया । 
फळे महानंदें मियां । बहु काय बोलों ॥ १५३८ ॥ 
याकारणें हें असो । परी जयालागीं शास्त्रातिसो । 
केला तें तंव तुज पुसों । काज तुझें ॥ १५३९ ॥ 


कच्चिदेतच्छ्रुतं पार्थ त्वयैकाग्रेण चेतसा ।
कच्चिदज्ञानसम्मोहः प्रनष्टस्ते धनञ्जय ॥ ७२॥


तरी सांग पां पांडवा । हा शास्त्रसिद्धांतु आघवा । 
तुज एकचित्तें फावा । गेला आहे ? ॥ १५४० ॥ 
आम्हीं जैसें जया रीतीं । उगाणिलें कानांच्या हातीं । 
येरीं तैसेंचि तुझ्या चित्तीं । पेठें केलें कीं ? ॥ १५४१ ॥ 
अथवा माझारीं । गेलें सांडीविखुरी । 
किंवा उपेक्षेवरी । वाळूनि सांडिलें । ॥ १५४२ ॥ 
जैसें आम्हीं सांगितलें । तैसेंचि हृदयीं फावलें । 
तरी सांग पां वहिलें । पुसेन तें मी ॥ १५४३ ॥ 
तरी स्वाज्ञानजनितें । मागिलें मोहें तूतें । 
भुलविलें तो येथें । असे कीं नाहीं ? ॥ १५४४ ॥ 
हें बहु पुसों काई । सांगें तूं आपल्या ठायीं । 
कर्माकर्म कांहीं । देखतासी ? ॥ १५४५ ॥ 
पार्थु स्वानंदैकरसें । विरेल ऐसा भेददशे । 
आणिला येणें मिषें । प्रश्नाचेनि ॥ १५४६ ॥ 
पूर्णब्रह्म जाला पार्थु । तरी पुढील साधावया कार्यार्थु । 
मर्यादा श्रीकृष्णनाथु । उल्लंघों नेदी ॥ १५४७ ॥ 
येऱ्हवीं आपुलें करणें । सर्वज्ञ काय तो नेणें ? । 
परी केलें पुसणें । याचि लागीं ॥ १५४८ ॥ 
एवं करोनियां प्रश्न । नसतेंचि अर्जुनपण । 
आणूनियां जालें पूर्णपण । तें बोलवी स्वयें ॥ १५४९ ॥ 
मग क्षीराब्धीतें सांडितु । गगनीं पुंजु मंडितु । 
निवडे जैसा न निवडितु । पूर्णचंद्रु ॥ १५५० ॥ 
तैसा ब्रह्म मी हें विसरे । तेथ जगचि ब्रह्मत्वें भरे । 
हेंही सांडी तरी विरे । ब्रह्मपणही ॥ १५५१ ॥ 
ऐसा मोडतु मांडतु ब्रह्में । तो दुःखें देहाचिये सीमे । 
मी अर्जुन येणें नामें । उभा ठेला ॥ १५५२ ॥ 
मग कांपतां करतळीं । दडपूनि रोमावळी । 
पुलिका स्वेदजळीं । जिरऊनियां ॥ १५५३ ॥ 
प्राणक्षोभें डोलतया । आंगा आंगचि टेंकया । 
सूनि स्तंभु चाळया । भुलौनियां ॥ १५५४ ॥ 
नेत्रयुगुळाचेनि वोतें । आनंदामृताचें भरितें । 
वोसंडत तें मागुतें । काढूनियां ॥ १५५५ ॥ 
विविधा औत्सुक्यांची दाटी । चीप दाटत होती कंठीं । 
ते करूनियां पैठी । हृदयामाजीं ॥ १५५६ ॥ 
वाचेचें वितुळणें । सांवरूनि प्राणें । 
अक्रमाचें श्वसणें । ठेऊनि ठायीं ॥ १५५७ ॥ 


अर्जुन उवाच ।
नष्टो मोहः स्मृतिर्लब्धा त्वत्प्रसादान्मयाच्युत ।
स्थितोऽस्मि गतसन्देहः करिष्ये वचनं तव ॥ ७३॥


मग अर्जुन म्हणे काय देवो । पुसताति आवडे मोहो । 
तरी तो सकुटुंब गेला जी ठावो । घेऊनि आपला ॥ १५५८ ॥ 
पासीं येऊनि दिनकरें । डोळ्यातें अंधारें । 
पुसिजे हें कायि सरे । कोणे गांवीं ? ॥ १५५९ ॥ 
तैसा तूं श्रीकृष्णराया । आमुचिया डोळयां । 
गोचर हेंचि कायिसया । न पुरे तंव ॥ १५६० ॥ 
वरी लोभें मायेपासूनी । तें सांगसी तोंड भरूनी । 
जें कायिसेनिही करूनी । जाणूं नये ॥ १५६१ ॥ 
आतां मोह असे कीं नाहीं । हें ऐसें जी पुससी काई । 
कृतकृत्य जाहलों पाहीं । तुझेपणें ॥ १५६२ ॥ 
गुंतलों होतों अर्जुनगुणें । तो मुक्त जालों तुझेपणें । 
आतां पुसणें सांगणें । दोन्ही नाहीं ॥ १५६३ ॥ 
मी तुझेनि प्रसादें । लाधलेनि आत्मबोधें । 
मोहाचे तया कांदे । नेदीच उरों ॥ १५६४ ॥ 
आतां करणें कां न करणें । हें जेणें उठी दुजेपणें । 
तें तूं वांचूनि नेणें । सर्वत्र गा ॥ १५६५ ॥ 
ये विषयीं माझ्या ठायीं । संदेहाचे नुरेचि कांहीं । 
त्रिशुद्धि कर्म जेथ नाहीं । तें मी जालों ॥ १५६६ ॥ 
तुझेनि मज मी पावोनी । कर्तव्य गेलें निपटूनी । 
परी आज्ञा तुझी वांचोनि । आन नाहीं प्रभो ॥ १५६७ ॥ 
कां जें दृश्य दृश्यातें नाशी । जें दुजें द्वैतातें ग्रासी । 
जें एक परी सर्वदेशीं । वसवी सदा ॥ १५६८ ॥ 
जयाचेनि संबंधें बंधु फिटे । जयाचिया आशा आस तुटे । 
जें भेटलया सर्व भेटे । आपणपांचि ॥ १५६९ ॥ 
तें तूं गुरुलिंग जी माझें । जें येकलेपणींचें विरजें । 
जयालागीं वोलांडिजे । अद्वैतबोधु ॥ १५७० ॥ 
आपणचि होऊनि ब्रह्म । सारिजे कृत्याकृत्यांचें काम । 
मग कीजे का निःसीम । सेवा जयाची ॥ १५७१ ॥ 
गंगा सिंधू सेवूं गेली । पावतांचि समुद्र जाली । 
तेवीं भक्तां सेल दिधली । निजपदाची ॥ १५७२ ॥ 
तो तूं माझा जी निरुपचारु । श्रीकृष्णा सेव्य सद्गुरु । 
मा ब्रह्मतेचा उपकारु । हाचि मानीं ॥ १५७३ ॥ 
जें मज तुम्हां आड । होतें भेदाचें कवाड । 
तें फेडोनि केलें गोड । सेवासुख ॥ १५७४ ॥ 
तरी आतां तुझी आज्ञा । सकळ देवाधिदेवराज्ञा । 
करीन देईं अनुज्ञा । भलतियेविषयीं ॥ १५७५ ॥ 
यया अर्जुनाचिया बोला । देवो नाचे सुखें भुलला । 
म्हणे विश्वफळा जाला । फळ हा मज ॥ १५७६ ॥ 
उणेनि उमचला सुधाकरु । देखुनी आपला कुमरु । 
मर्यादा क्षीरसागरु । विसरेचिना ? ॥ १५७७ ॥ 
ऐसे संवादाचिया बहुलां । लग्न दोघांचियां आंतुला । 
लागलें देखोनि जाला । निर्भरु संजयो ॥ १५७८ ॥ 
तेणें म्हणतसे संजयो । बाप कृपानिधी रावो । 
तो आपुला मनोभावो । अर्जुनेंसी केला ॥ १५७९ ॥ 
तेणें उचंबळलेपणें । संजय धृतराष्ट्रातें म्हणे । 
जी कैसे बादरायणें । रक्षिलों दोघे ? ॥ १५८० ॥ 
आजि तुमतें अवधारा । नाहीं चर्मचक्षूही संसारा । 
कीं ज्ञानदृष्टिव्यवहारा आणिलेती ॥ १५८१ ॥ 
आणि रथींचिये राहाटी । घेई जो घोडेयासाठीं । 
तया आम्हां या गोष्टी । गोचरा होती ॥ १५८२ ॥ 
वरी जुंझाचें निर्वाण । मांडलें असे दारुण । 
दोहीं हारीं आपण । हारपिजे जैसें ॥ १५८३ ॥ 
येवढा जिये सांकडां । कैसा अनुग्रहो पैं गाढा । 
जे ब्रह्मानंदु उघडा । भोगवीतसे ॥ १५८४ ॥ 
ऐसें संजय बोलिला । परी न द्रवे येरु उगला । 
चंद्रकिरणीं शिवतला । पाषाणु जैसा ॥ १५८५ ॥ 
हे देखोनि तयाची दशा । मग करीचिना सरिसा । 
परी सुखें जाला पिसा । बोलतसे ॥ १५८६ ॥ 
भुलविला हर्षवेगें । म्हणौनि धृतराष्ट्रा सांगे । 
येऱ्हवीं नव्हे तयाजोगें । हें कीर जाणें ॥ १५८७ ॥ 


सञ्जय उवाच ।
इत्यहं वासुदेवस्य पार्थस्य च महात्मनः ।
संवादमिममश्रौषमद्भुतं रोमहर्षणम् ॥ ७४॥


मग म्हणे पैं कुरुराजा । ऐसा बंधुपुत्र तो तुझा । 
बोलिला तें अधोक्षजा । गोड जालें ॥ १५८८ ॥ 
अगा पूर्वापर सागर । ययां नामसीचि सिनार । 
येर आघवें तें नीर । एक जैसें ॥ १५८९ ॥ 
तैसा श्रीकृष्ण पार्थ ऐसें । हें आंगाचिपासीं दिसे । 
मग संवादीं जी नसे । कांहींचि भेदु ॥ १५९० ॥ 
पैं दर्पणाहूनि चोखें । दोन्ही होती सन्मुखें । 
तेथ येरी येर देखे । आपणपें जैसें ॥ १५९१ ॥ 
तैसा देवेसीं पंडुसुतु । आपणपें देवीं देखतु । 
पांडवेंसीं देखे अनंतु । आपणपें पार्थीं ॥ १५९२ ॥ 
देव देवो भक्तालागीं । जिये विवरूनि देखे आंगीं । 
येरु तियेचेही भागीं । दोन्ही देखे ॥ १५९३ ॥ 
आणिक कांहींच नाहीं । म्हणौनि करिती काई । 
दोघे येकपणें पाहीं । नांदताती ॥ १५९४ ॥ 
आतां भेदु जरी मोडे । तरी प्रश्नोत्तर कां घडे ? । 
ना भेदुचि तरी जोडे । संवादसुख कां ? ॥ १५९५ ॥ 
ऐसें बोलतां दुजेपणें । संवादीं द्वैत गिळणें । 
तें ऐकिलें बोलणें । दोघांचें मियां ॥ १५९६ ॥ 
उटूनि दोन्ही आरिसे । वोडविलीया सरिसे । 
कोण कोणा पाहातसे । कल्पावें पां ? ॥ १५९७ ॥ 
कां दीपासन्मुखु । ठेविलया दीपकु । 
कोण कोणा अर्थिकु । कोण जाणें ॥ १५९८ ॥ 
नाना अर्कापुढें अर्कु । उदयलिया आणिकु । 
कोण म्हणे प्रकाशकु । प्रकाश्य कवण ? ॥ १५९९ ॥ 
हें निर्धारूं जातां फुडें । निर्धारासि ठक पडे । 
ते दोघे जाले एवढे । संवादें सरिसे ॥ १६०० ॥ 
जी मिळतां दोन्ही उदकें । माजी लवण वारूं ठाके । 
कीं तयासींही निमिखें । तेंचि होय ॥ १६०१ ॥ 
तैसे श्रीकृष्ण अर्जुन दोन्ही । संवादले तें मनीं । 
धरितां मजही वानी । तेंचि होतसे ॥ १६०२ ॥ 
ऐसें म्हणे ना मोटकें । तंव हिरोनि सात्विकें । 
आठव नेला नेणों कें । संजयपणाचा ॥ १६०३ ॥ 
रोमांच जंव फरके । तंव तंव आंग सुरके । 
स्तंभ स्वेदांतें जिंके । एकला कंपु ॥ १६०४ ॥ 
अद्वयानंदस्पर्शें । दिठी रसमय जाली असे । 
ते अश्रु नव्हती जैसें । द्रवत्वचि ॥ १६०५ ॥ 
नेणों काय न माय पोटीं । नेणों काय गुंफे कंठीं । 
वागर्था पडत मिठी । उससांचिया ॥ १६०६ ॥ 
किंबहुना सात्विकां आठां । चाचरु मांडतां उमेठा । 
संजयो जालासे चोहटां । संवादसुखाचा ॥ १६०७ ॥ 
तया सुखाची ऐसी जाती । जे आपणचि धरी शांती । 
मग पुढती देहस्मृती । लाधली तेणें ॥ १६०८ ॥ 


व्यासप्रसादाच्छ्रुतवानेतद्गुह्यमहं परम् ।
योगं योगेश्वरात्कृष्णात्साक्षात्कथयतः स्वयम् ॥ ७५॥


तेव्हां बैसतेनि आनंदें । म्हणे जी जें उपनिषदें । 
नेणती तें व्यासप्रसादें । ऐकिलें मियां ॥ १६०९ ॥ 
ऐकतांचि ते गोठी । ब्रह्मत्वाची पडिली मिठी । 
मीतूंपणेंसीं दृष्टी । विरोनि गेली ॥ १६१० ॥ 
हे आघवेचि का योग । जया ठाया येती मार्ग । 
तयाचें वाक्य सवंग । केलें मज व्यासें ॥ १६११ ॥ 
अहो अर्जुनाचेनि मिषें । आपणपेंचि दुजें ऐसें । 
नटोनि आपणया उद्देशें । बोलिलें जें देव ॥ १६१२ ॥ 
तेथ कीं माझें श्रोत्र । पाटाचें जालें जी पात्र । 
काय वानूं स्वतंत्र । सामर्थ्य श्रीगुरुचें ॥ १६१३ ॥ 


राजन्संस्मृत्य संस्मृत्य संवादमिममद्भुतम् ।
केशवार्जुनयोः पुण्यं हृष्यामि च मुहुर्मुहुः ॥ ७६॥


राया हें बोलतां विस्मित होये । तेणेंचि मोडावला ठाये । 
रत्नीं कीं रत्नकिळा ये । झांकोळित जैसी ॥ १६१४ ॥ 
हिमवंतींचीं सरोवरें । चंद्रोदयीं होती काश्मीरें । 
मग सूर्यागमीं माघारें । द्रवत्व ये ॥ १६१५ ॥ 
तैसा शरीराचिया स्मृती । तो संवादु संजय चित्तीं । 
धरी आणि पुढती । तेंचि होय ॥ १६१६ ॥ 


तच्च संस्मृत्य संस्मृत्य रूपमत्यद्भुतं हरेः ।
विस्मयो मे महान् राजन्हृष्यामि च पुनः पुनः ॥ ७७॥


मग उठोनि म्हणे नृपा । श्रीहरीचिया विश्वरूपा । 
देखिलया उगा कां पां । असों लाहसी ? ॥ १६१७ ॥ 
न देखणेनि जें दिसे । नाहींपणेंचि जें असे । 
विसरें आठवे तें कैसें । चुकऊं आतां । ॥ १६१८ ॥ 
देखोनि चमत्कारु । कीजे तो नाहीं पैसारु । 
मजहीसकट महापूरु । नेत आहे ॥ १६१९ ॥ 
ऐसा श्रीकृष्णार्जुन- । संवाद संगमीं स्नान । 
करूनि देतसे तिळदान । अहंतेचें ॥ १६२० ॥ 
तेथ असंवरें आनंदें । अलौकिकही कांहीं स्फुंदे । 
श्रीकृष्ण म्हणे सद्गदें । वेळोवेळां ॥ १६२१ ॥ 
या अवस्थांची कांहीं । कौरवांतें परी नाहीं । 
म्हणौनि रायें तें कांहीं । कल्पावें जंव ॥ १६२२ ॥ 
तंव जाला सुखलाभु । आपणया करूनि स्वयंभु । 
बुझाविला अवष्टंभु । संजयें तेणें ॥ १६२३ ॥ 
तेथ कोणी येकी अवसरी । होआवी ते करूनि दुरी । 
रावो म्हणे संजया परी । कैसी तुझी गा ? ॥ १६२४ ॥ 
तेणें तूंतें येथें व्यासें । बैसविलें कासया उद्देशें । 
अप्रसंगामाजीं ऐसें । बोलसी काई ? ॥ १६२५ ॥ 
रानींचें राउळा नेलिया । दाही दिशा मानी सुनिया । 
कां रात्री होय पाहलया । निशाचरां ॥ १६२६ ॥ 
जो जेथिंचें गौरव नेणें । तयासि तें भिंगुळवाणें । 
म्हणौनि अप्रसंगु तेणें । म्हणावा कीं तो ॥ १६२७ ॥ 
मग म्हणे सांगें प्रस्तुत । उदयलेंसे जें उत्कळित । 
तें कोणासि बा रे जैत । देईल शेखीं ? ॥ १६२८ ॥ 
येऱ्हवीं विशेषें बहुतेक । आमुचें ऐसें मानसिक । 
जे दुर्योधनाचे अधिक । प्रताप सदा ॥ १६२९ ॥ 
आणि येरांचेनि पाडें । दळही याचें देव्हडें । 
म्हणौनि जैत फुडें । आणील ना तें ? ॥ १६३० ॥ 
आम्हां तंव गमे ऐसें । मा तुझें ज्योतिष कैसें । 
तें नेणों संजया असे । तैसें सांग पां ॥ १६३१ ॥ 


यत्र योगेश्वरः कृष्णो यत्र पार्थो धनुर्धरः ।
तत्र श्रीर्विजयो भूतिर्ध्रुवा नीतिर्मतिर्मम ॥ ७८॥
ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे मोक्षसंन्यासयोगो नाम अष्टादशोऽध्यायः ॥ १८ ॥ 


यया बोला संजयो म्हणे । जी येरयेरांचें मी नेणें । 
परी आयुष्य तेथें जिणें । हें फुडें कीं गा ॥ १६३२ ॥ 
चंद्रु तेथें चंद्रिका । शंभु तेथें अंबिका । 
संत तेथें विवेका । असणें कीं जी ॥ १६३३ ॥ 
रावो तेथें कटक । सौजन्य तेथें सोयरीक । 
वन्हि तेथें दाहक । सामर्थ्य कीं ॥ १६३४ ॥ 
दया तेथें धर्मु । धर्मु तेथें सुखागमु । 
सुखीं पुरुषोत्तमु । असे जैसा ॥ १६३५ ॥ 
वसंत तेथें वनें । वन तेथें सुमनें । 
सुमनीं पालिंगनें । सारंगांचीं ॥ १६३६ ॥ 
गुरु तेथ ज्ञान । ज्ञानीं आत्मदर्शन । 
दर्शनीं समाधान । आथी जैसें ॥ १६३७ ॥ 
भाग्य तेथ विलासु । सुख तेथ उल्लासु । 
हें असो तेथ प्रकाशु । सूर्य जेथें ॥ १६३८ ॥ 
तैसे सकल पुरुषार्थ । जेणें स्वामी कां सनाथ । 
तो श्रीकृष्ण रावो जेथ । तेथ लक्ष्मी ॥ १६३९ ॥ 
आणि आपुलेनि कांतेंसीं । ते जगदंबा जयापासीं । 
अणिमादिकीं काय दासी । नव्हती तयातें ? ॥ १६४० ॥ 
कृष्ण विजयस्वरूप निजांगें । तो राहिला असे जेणें भागें । 
तैं जयो लागवेगें । तेथेंचि आहे ॥ १६४१ ॥ 
विजयो नामें अर्जुन विख्यातु । विजयस्वरूप श्रीकृष्णनाथु । 
श्रियेसीं विजय निश्चितु । तेथेंचि असे ॥ १६४२ ॥ 
तयाचिये देशींच्या झाडीं । कल्पतरूतें होडी । 
न जिणावें कां येवढीं । मायबापें असतां ? ॥ १६४३ ॥ 
ते पाषाणही आघवें । चिंतारत्‌नें कां नोहावे ? । 
तिये भूमिके कां न यावें । सुवर्णत्व ? ॥ १६४४ ॥ 
तयाचिया गांवींचिया । नदी अमृतें वाहाविया । 
नवल कायि राया । विचारीं पां ॥ १६४५ ॥ 
तयाचे बिसाट शब्द । सुखें म्हणों येती वेद । 
सदेह सच्चिदानंद । कां न व्हावे ते ? ॥ १६४६ ॥ 
पैं स्वर्गापवर्ग दोन्ही । इयें पदें जया अधीनीं । 
तो श्रीकृष्ण बाप जननी । कमळा जया ॥ १६४७ ॥ 
म्हणौनि जिया बाहीं उभा । तो लक्ष्मीयेचा वल्लभा । 
तेथें सर्वसिद्धी स्वयंभा । येर मी नेणें ॥ १६४८ ॥ 
आणि समुद्राचा मेघु । उपयोगें तयाहूनि चांगु । 
तैसा पार्थीं आजि लागु । आहे तये ॥ १६४९ ॥ 
कनकत्वदीक्षागुरू । लोहा परिसु होय कीरू । 
परी जगा पोसिता व्यवहारु । तेंचि जाणें ॥ १६५० ॥ 
येथ गुरुत्वा येतसे उणें । ऐसें झणें कोण्ही म्हणे । 
वन्हि प्रकाश दीपपणें । प्रकाशी आपुला ॥ १६५१ ॥ 
तैसा देवाचिया शक्ती । पार्थु देवासीचि बहुती । 
परी माने इये स्तुती । गौरव असे ॥ १६५२ ॥ 
आणि पुत्रें मी सर्व गुणीं । जिणावा हे बापा शिराणी । 
तरी ते शारङ्गपाणी । फळा आली ॥ १६५३ ॥ 
किंबहुना ऐसा नृपा । पार्थु जालासे कृष्णकृपा । 
तो जयाकडे साक्षेपा । रीति आहे ॥ १६५४ ॥ 
तोचि गा विजयासि ठावो । येथ तुज कोण संदेहो ? । 
तेथ न ये तरी वावो । विजयोचि होय ॥ १६५५ ॥ 
म्हणौनि जेथ श्री तेथें श्रीमंतु । जेथ तो पंडूचा सुतु । 
तेथ विजय समस्तु । अभ्युदयो तेथ ॥ १६५६ ॥ 
जरी व्यासाचेनि साचें । धिरे मन तुमचें । 
तरी या बोलाचें । ध्रुवचि माना ॥ १६५७ ॥ 
जेथ तो श्रीवल्लभु । जेथ भक्तकदंबु । 
तेथ सुख आणि लाभु । मंगळाचा ॥ १६५८ ॥ 
या बोला आन होये । तरी व्यासाचा अंकु न वाहे । 
ऐसें गाजोनि बाहें । उभिली तेणें ॥ १६५९ ॥ 
एवं भारताचा आवांका । आणूनि श्लोका येका । 
संजयें कुरुनायका । दिधला हातीं ॥ १६६० ॥ 
जैसा नेणों केवढा वन्ही । परी गुणाग्रीं ठेऊनी । 
आणिजे सूर्याची हानी । निस्तरावया ॥ १६६१ ॥ 
तैसें शब्दब्रह्म अनंत । जालें सवालक्ष भारत । 
भारताचें शतें सात । सर्वस्व गीता ॥ १६६२ ॥ 
तयांही सातां शतांचा । इत्यर्थु हा श्लोक शेषींचा । 
व्यासशिष्य संजयाचा । पूर्णोद्गारु जो ॥ १६६३ ॥ 
येणें येकेंचि श्लोकें । राहे तेणें असकें । 
अविद्याजाताचें निकें । जिंतलें होय ॥ १६६४ ॥ 
ऐसें श्लोक शतें सात । गीतेचीं पदें आंगें वाहत । 
पदें म्हणों कीं परमामृत । गीताकाशींचें ॥ १६६५ ॥ 
कीं आत्मराजाचिये सभे । गीते वोडवले हे खांबे । 
मज श्लोक प्रतिभे । ऐसे येत ॥ १६६६ ॥ 
कीं गीता हे सप्तशती । मंत्रप्रतिपाद्य भगवती । 
मोहमहिषा मुक्ति । आनंदली असे ॥ १६६७ ॥ 
म्हणौनि मनें कायें वाचा । जो सेवकु होईल इयेचा । 
तो स्वानंदासाम्राज्याचा । चक्रवर्ती करी ॥ १६६८ ॥ 
कीं अविद्यातिमिररोंखें । श्लोक सूर्यातें पैजा जिंकें । 
ऐसे प्रकाशिले गीतामिषें । रायें श्रीकृष्णें ॥ १६६९ ॥ 
कीं श्लोकाक्षरद्राक्षलता । मांडव जाली आहे गीता । 
संसारपथश्रांता । विसंवावया ॥ १६७० ॥ 
कीं सभाग्यसंतीं भ्रमरीं । केले ते श्लोककल्हारीं । 
श्रीकृष्णाख्यसरोवरीं । सासिन्नली हे ॥ १६७१ ॥ 
कीं श्लोक नव्हती आन । गमे गीतेचें महिमान । 
वाखाणिते बंदीजन । उदंड जैसे ॥ १६७२ ॥ 
कीं श्लोकांचिया आवारा । सात शतें करूनि सुंदरा । 
सर्वागम गीतापुरा । वसों आले ॥ १६७३ ॥ 
कीं निजकांता आत्मया । आवडी गीता मिळावया । 
श्लोक नव्हती बाह्या । पसरु का जो ॥ १६७४ ॥ 
कीं गीताकमळींचे भृंग । कीं हे गीतासागरतरंग । 
कीं हरीचे हे तुरंग । गीतारथींचे ॥ १६७५ ॥ 
कीं श्लोक सर्वतीर्थ संघातु । आला श्रीगीतेगंगे आंतु । 
जे अर्जुन नर सिंहस्थु । जाला म्हणौनि ॥ १६७६ ॥ 
कीं नोहे हे श्लोकश्रेणी । अचिंत्यचित्तचिंतामणी । 
कीं निर्विकल्पां लावणी । कल्पतरूंची ॥ १६७७ ॥ 
ऐसिया शतें सात श्लोकां । परी आगळा येकयेका । 
आतां कोण वेगळिका । वानावां पां । ॥ १६७८ ॥ 
तान्ही आणि पारठी । इया कामधेनूतें दिठी । 
सूनि जैसिया गोठी । कीजती ना ॥ १६७९ ॥ 
दीपा आगिलु मागिलु । सूर्यु धाकुटा वडीलु । 
अमृतसिंधु खोलु । उथळु कायसा । ॥ १६८० ॥ 
तैसे पहिले सरते । श्लोक न म्हणावे गीते । 
जुनीं नवीं पारिजातें । आहाती काई ? ॥ १६८१ ॥ 
आणि श्लोका पाडु नाहीं । हें कीर समर्थु काई । 
येथ वाच्य वाचकही । भागु न धरी ॥ १६८२ ॥ 
जे इये शास्त्रीं येकु । श्रीकृष्णचि वाच्य वाचकु । 
हें प्रसिद्ध जाणे लोकु । भलताही ॥ १६८३ ॥ 
येथें अर्थें तेंचि पाठें । जोडे येवढेनि धटें । 
वाच्यवाचक येकवटें । साधितें शास्त्र ॥ १६८४ ॥ 
म्हणौनि मज कांहीं । समर्थनीं आतां विषय नाहीं । 
गीता जाणा हे वाङ्ग्मयी । श्रीमूर्ति प्रभूचि ॥ १६८५ ॥ 
शास्त्र वाच्यें अर्थें फळे । मग आपण मावळे । 
तैसें नव्हें हें सगळें । परब्रह्मचि ॥ १६८६ ॥ 
कैसा विश्वाचिया कृपा । करूनि महानंद सोपा । 
अर्जुनव्याजें रूपा । आणिला देवें ॥ १६८७ ॥ 
चकोराचेनि निमित्तें । तिन्ही भुवनें संतप्तें । 
निवविलीं कळांवतें । चंद्रें जेवीं ॥ १६८८ ॥ 
कां गौतमाचेनि मिषें । कळिकाळज्वरीतोद्देशें । 
पाणिढाळु गिरीशें । गंगेंचा केला ॥ १६८९ ॥ 
तैसें गीतेचें हें दुभतें । वत्स करूनि पार्थातें । 
दुभिन्नली जगापुरतें । श्रीकृष्ण गाय ॥ १६९० ॥ 
येथे जीवें जरी नाहाल । तरी हेंचि कीर होआल । 
नातरी पाठमिषें तिंबाल । जीभचि जरी ॥ १६९१ ॥ 
तरी लोह एकें अंशें । झगटलिया परीसें । 
येरीकडे अपैसें । सुवर्ण होय ॥ १६९२ ॥ 
तैसी पाठाची ते वाटी । श्लोकपाद लावा ना जंव वोठीं । 
तंव ब्रह्मतेची पुष्टी । येईल आंगा ॥ १६९३ ॥ 
ना येणेसीं मुख वांकडें । करूनि ठाकाल कानवडें । 
तरी कानींही घेतां पडे । तेचि लेख ॥ १६९४ ॥ 
जे हे श्रवणें पाठें अर्थें । गीता नेदी मोक्षाआरौतें । 
जैसा समर्थु दाता कोण्हातें । नास्ति न म्हणे ॥ १६९५ ॥ 
म्हणौनि जाणतया सवा । गीताचि येकी सेवा । 
काय कराल आघवां । शास्त्रीं येरीं ॥ १६९६ ॥ 
आणि कृष्णार्जुनीं मोकळी । गोठी चावळिली जे निराळी । 
ते श्रीव्यासें केली करतळीं । घेवों ये ऐसी ॥ १६९७ ॥ 
बाळकातें वोरसें । माय जैं जेवऊं बैसे । 
तैं तया ठाकती तैसे । घांस करी ॥ १६९८ ॥ 
कां अफाटा समीरणा । आपैतेंपण शाहाणा । 
केलें जैसें विंजणा । निर्मूनियां ॥ १६९९ ॥ 
तैसें शब्दें जें न लभे । तें घडूनिया अनुष्टुभें । 
स्त्रीशूद्रादि प्रतिभे । सामाविलें ॥ १७०० ॥ 
स्वातीचेनि पाणियें । न होती जरी मोतियें । 
तरी अंगीं सुंदरांचिये । कां शोभिती तियें ? ॥ १७०१ ॥ 
नादु वाद्या न येतां । तरी कां गोचरु होता । 
फुलें न होतां घेपता । आमोदु केवीं ? ॥ १७०२ ॥ 
गोडीं न होती पक्वान्नें । तरी कां फावती रसनें ? । 
दर्पणावीण नयनें । नयनु कां दिसे ? ॥ १७०३ ॥ 
द्रष्टा श्रीगुरुमूर्ती । न रिगता दृश्यपंथीं । 
तरी कां ह्या उपास्ती । आकळता तो ? ॥ १७०४ ॥ 
तैसें वस्तु जें असंख्यात । तया संख्या शतें सात । 
न होती तरी कोणा येथ । फावों शकतें ? ॥ १७०५ ॥ 
मेघ सिंधूचें पाणी वाहे । तरी जग तयातेंचि पाहे । 
कां जे उमप ते नोहें । ठाकतें कोण्हा ॥ १७०६ ॥ 
आणि वाचा जें न पवे । तें हे श्लोक न होते बरवे । 
तरी कानें मुखें फावे । ऐसें कां होतें ? ॥ १७०७ ॥ 
म्हणौनि श्रीव्यासाचा हा थोरु । विश्वा जाला उपकारु । 
जे श्रीकृष्ण उक्ती आकारु । ग्रंथाचा केला ॥ १७०८ ॥ 
आणि तोचि हा मी आतां । श्रीव्यासाचीं पदें पाहतां पाहतां । 
आणिला श्रवणपथा । मऱ्हाठिया ॥ १७०९ ॥ 
व्यासादिकांचे उन्मेख । राहाटती जेथ साशंक । 
तेथ मीही रंक येक । चावळी करीं ॥ १७१० ॥ 
परी गीता ईश्वरु भोळा । ले व्यासोक्तिकुसुममाळा । 
तरी माझिया दुर्वादळा । ना न म्हणे कीं ॥ १७११ ॥ 
आणि क्षीरसिंधूचिया तटा । पाणिया येती गजघटा । 
तेथ काय मुरकुटा । वारिजत असे ? ॥ १७१२ ॥ 
पांख फुटे पांखिरूं । नुडे तरी नभींच स्थिरू । 
गगन आक्रमी सत्वरू । तो गरुडही तेथ ॥ १७१३ ॥ 
राजहंसाचें चालणें । भूतळीं जालिया शाहाणें । 
आणिकें काय कोणें । चालावेचिना ? ॥ १७१४ ॥ 
जी आपुलेनि अवकाशें । अगाध जळ घेपे कलशें । 
चुळीं चूळपण ऐसें । भरूनि न निघे ? ॥ १७१५ ॥ 
दिवटीच्या आंगीं थोरी । तरी ते बहु तेज धरी । 
वाती आपुलिया परी । आणीच कीं ना ? ॥ १७१६ ॥ 
जी समुद्राचेनि पैसें । समुद्रीं आकाश आभासे । 
थिल्लरीं थिल्लरा{ऐ}सें । बिंबेचि पैं ॥ १७१७ ॥ 
तेवीं व्यासादिक महामती । वावरों येती इये ग्रंथीं । 
मा आम्ही ठाकों हे युक्ति । न मिळे कीर ? ॥ १७१८ ॥ 
जिये सागरीं जळचरें । संचरती मंदराकारें । 
तेथ देखोनि शफरें येरें । पोहों न लाहती ? ॥ १७१९ ॥ 
अरुण आंगाजवळिके । म्हणौनि सूर्यातें देखें । 
मा भूतळींची न देखे । मुंगी काई ? ॥ १७२० ॥ 
यालागीं आम्हां प्राकृतां । देशिकारें बंधें गीता । 
म्हणणें हें अनुचिता । कारण नोहे ॥ १७२१ ॥ 
आणि बापु पुढां जाये । ते घेत पाउलाची सोये । 
बाळ ये तरी न लाहे । पावों कायी ? ॥ १७२२ ॥ 
तैसा व्यासाचा मागोवा घेतु । भाष्यकारातें वाट पुसतु । 
अयोग्यही मी न पवतु । कें जाईन ? ॥ १७२३ ॥ 
आणि पृथ्वी जयाचिया क्षमा । नुबगे स्थावर जंगमा । 
जयाचेनि अमृतें चंद्रमा । निववी जग ॥ १७२४ ॥ 
जयाचें आंगिक असिकें । तेज लाहोनि अर्कें । 
आंधाराचें सावाइकें । लोटिजत आहे ॥ १७२५ ॥ 
समुद्रा जयाचें तोय । तोया जयाचें माधुर्य । 
माधुर्या सौंदर्य । जयाचेनि ॥ १७२६ ॥ 
पवना जयाचें बळ । आकाश जेणें पघळ । 
ज्ञान जेणें उज्वळ । चक्रवर्ती ॥ १७२७ ॥ 
वेद जेणें सुभाष । सुख जेणें सोल्लास । 
हें असो रूपस । विश्व जेणें ॥ १७२८ ॥ 
तो सर्वोपकारी समर्थु । सद्गुरु श्रीनिवृत्तिनाथु । 
राहाटत असे मजही आंतु । रिघोनियां ॥ १७२९ ॥ 
आतां आयती गीता जगीं । मी सांगें मऱ्हाठिया भंगीं । 
येथ कें विस्मयालागीं । ठावो आहे ॥ १७३० ॥ 
श्रीगुरुचेनि नांवें माती । डोंगरीं जयापासीं होती । 
तेणें कोळियें त्रिजगतीं । येकवद केली ॥ १७३१ ॥ 
चंदनें वेधलीं झाडें । जालीं चंदनाचेनि पाडें । 
वसिष्ठें मांनिली कीं भांडे । भानूसीं शाटी ॥ १७३२ ॥ 
मा मी तव चित्ताथिला । आणि श्रीगुरु ऐसा दादुला । 
जो दिठीवेनि आपुला । बैसवी पदीं ॥ १७३३ ॥ 
आधींचि देखणी दिठी । वरी सूर्य पुरवी पाठी । 
तैं न दिसे ऐसी गोठी । केंही आहे ? ॥ १७३४ ॥ 
म्हणौनि माझें नित्य नवे । श्वासोश्वासही प्रबंध होआवे । 
श्रीगुरुकृपा काय नोहे । ज्ञानदेवो म्हणे ॥ १७३५ ॥ 
याकारणें मियां । श्रीगीतार्थु मऱ्हाठिया । 
केला लोकां यया । दिठीचा विषो ॥ १७३६ ॥ 
परी मऱ्हाठे बोलरंगें । कवळितां पैं गीतांगें । 
तैं गातयाचेनि पांगें । येकाढतां नोहे ॥ १७३७ ॥ 
म्हणौनि गीता गावों म्हणे । तें गाणिवें होती लेणें । 
ना मोकळे तरी उणें । गीताही आणित ॥ १७३८ ॥ 
सुंदर आंगीं लेणें न सूये । तैं तो मोकळा शृंगारु होये । 
ना लेइलें तरी आहे । तैसें कें उचित ? ॥ १७३९ ॥ 
कां मोतियांची जैसी जाती । सोनयाही मान देती । 
नातरी मानविती । अंगेंचि सडीं ॥ १७४० ॥ 
नाना गुंफिलीं कां मोकळीं । उणीं न होती परीमळीं । 
वसंतागमींचीं वाटोळीं । मोगरीं जैसीं ॥ १७४१ ॥ 
तैसा गाणिवेतें मिरवी । गीतेवीणही रंगु दावीं । 
तो लाभाचा प्रबंधु ओंवी । केला मियां ॥ १७४२ ॥ 
तेणें आबालसुबोधें । ओवीयेचेनि प्रबंधें । 
ब्रह्मरससुस्वादें । अक्षरें गुंथिलीं ॥ १७४३ ॥ 
आतां चंदनाच्या तरुवरीं । परीमळालागीं फुलवरीं । 
पारुखणें जियापरी । लागेना कीं ॥ १७४४ ॥ 
तैसा प्रबंधु हा श्रवणीं । लागतखेंवो समाधि आणी । 
ऐकिलियाही वाखाणी । काय व्यसन न लवी ? ॥ १७४५ ॥ 
पाठ करितां व्याजें । पांडित्यें येती वेषजे । 
तैं अमृतातें नेणिजे । फावलिया ॥ १७४६ ॥ 
तैसेंनि आइतेपणें । कवित्व जालें हें उपेणें । 
मनन निदिध्यास श्रवणें । जिंतिलें आतां ॥ १७४७ ॥ 
हे स्वानंदभोगाची सेल । भलतयसीचि देईल । 
सर्वेंद्रियां पोषवील । श्रवणाकरवीं ॥ १७४८ ॥ 
चंद्रातें आंगवणें । भोगूनि चकोर शाहाणे । 
परी फावे जैसें चांदिणें । भलतयाही ॥ १७४९ ॥ 
तैसें अध्यात्मशास्त्रीं यिये । अंतरंगचि अधिकारिये । 
परी लोकु वाक्चातुर्यें । होईल सुखिया ॥ १७५० ॥ 
ऐसें श्रीनिवृत्तिनाथाचें । गौरव आहे जी साचें । 
ग्रंथु नोहे हें कृपेचें । वैभव तिये ॥ १७५१ ॥ 
क्षीरसिंधु परिसरीं । शक्तीच्या कर्णकुहरीं । 
नेणों कैं श्रीत्रिपुरारीं । सांगितलें जें ॥ १७५२ ॥ 
तें क्षीरकल्लोळाआंतु । मकरोदरीं गुप्तु । 
होता तयाचा हातु । पैठें जालें ॥ १७५३ ॥ 
तो मत्स्येंद्र सप्तशृंगीं । भग्नावयवा चौरंगी । 
भेटला कीं तो सर्वांगीं । संपूर्ण जाला ॥ १७५४ ॥ 
मग समाधि अव्युत्थया । भोगावी वासना यया । 
ते मुद्रा श्रीगोरक्षराया । दिधली मीनीं ॥ १७५५ ॥ 
तेणें योगाब्जिनीसरोवरु । विषयविध्वंसैकवीरु । 
तिये पदीं कां सर्वेश्वरु । अभिषेकिला ॥ १७५६ ॥ 
मग तिहीं तें शांभव । अद्वयानंदवैभव । 
संपादिलें सप्रभव । श्रीगहिनीनाथा ॥ १७५७ ॥ 
तेणें कळिकळितु भूतां । आला देखोनि निरुता । 
ते आज्ञा श्रीनिवृत्तिनाथा । दिधली ऐसी ॥ १७५८ ॥ 
ना आदिगुरु शंकरा\- । लागोनि शिष्यपरंपरा । 
बोधाचा हा संसरा । जाला जो आमुतें ॥ १७५९ ॥ 
तो हा तूं घेऊनि आघवा । कळीं गिळितयां जीवां । 
सर्व प्रकारीं धांवा । करीं पां वेगीं ॥ १७६० ॥ 
आधींच तंव तो कृपाळु । वरी गुरुआज्ञेचा बोलू । 
जाला जैसा वर्षाकाळू । खवळणें मेघां ॥ १७६१ ॥ 
मग आर्ताचेनि वोरसें । गीतार्थग्रंथनमिसें । 
वर्षला शांतरसें । तो हा ग्रंथु ॥ १७६२ ॥ 
तेथ पुढां मी बापिया । मांडला आर्ती आपुलिया । 
कीं यासाठीं येवढिया । आणिलों यशा ॥ १७६३ ॥ 
एवं गुरुक्रमें लाधलें । समाधिधन जें आपुलें । 
तें ग्रंथें बोधौनि दिधलें । गोसावी मज ॥ १७६४ ॥ 
वांचूनि पढे ना वाची । ना सेवाही जाणें स्वामीची । 
ऐशिया मज ग्रंथाची । योग्यता कें असे ? ॥ १७६५ ॥ 
परी साचचि गुरुनाथें । निमित्त करूनि मातें । 
प्रबंधव्याजें जगातें । रक्षिलें जाणा ॥ १७६६ ॥ 
तऱ्ही पुरोहितगुणें । मी बोलिलों पुरें उणें । 
तें तुम्हीं माउलीपणें । उपसाहिजो जी ॥ १७६७ ॥ 
शब्द कैसा घडिजे । प्रमेयीं कैसें पां चढिजें । 
अळंकारु म्हणिजे । काय तें नेणें ॥ १७६८ ॥ 
सायिखडेयाचें बाहुलें । चालवित्या सूत्राचेनि चाले । 
तैसा मातें दावीत बोले । स्वामी तो माझा ॥ १७६९ ॥ 
यालागीं मी गुणदोष\- । विषीं क्षमाविना विशेष । 
जे मी संजात ग्रंथलों देख । आचार्यें कीं ॥ १७७० ॥ 
आणि तुम्हां संतांचिये सभे । जें उणीवेंसी ठाके उभें । 
तें पूर्ण नोहे तरी तैं लोभें । तुम्हांसीचि कोपें ॥ १७७१ ॥ 
सिवतलियाही परीसें । लोहत्वाचिये अवदसे । 
न मुकिजे आयसें । तैं कवणा बोलु । ॥ १७७२ ॥ 
वोहळें हेंचि करावें । जे गंगेचें आंग ठाकावें । 
मगही गंगा जरी नोहावें । तैं तो काय करी ? ॥ १७७३ ॥ 
म्हणौनि भाग्ययोगें बहुवें । तुम्हां संतांचें मी पाये । 
पातलों आतां कें लाहे । उणें जगीं । ॥ १७७४ ॥ 
अहो जी माझेनि स्वामी । मज संत जोडुनि तुम्हीं । 
दिधलेति तेणें सर्वकामीं । परीपूर्ण जालों ॥ १७७५ ॥ 
पाहा पां मातें तुम्हां सांगडें । माहेर तेणें सुरवाडें । 
ग्रंथाचें आळियाडें । सिद्धी गेलें ॥ १७७६ ॥ 
जी कनकाचें निखळ । वोतूं येईल भूमंडळ । 
चिंतारत्‌नीं कुळाचळ । निर्मूं येती ॥ १७७७ ॥ 
सातांही हो सागरांतें । सोपें भरितां अमृतें । 
दुवाड नोहे तारांतें । चंद्र करितां ॥ १७७८ ॥ 
कल्पतरूचे आराम । लावितां नाहीं विषम । 
परी गीतार्थाचें वर्म । निवडूं न ये ॥ १७७९ ॥ 
तो मी येकु सर्व मुका । बोलोनि मऱ्हाठिया भाखा । 
करी डोळेवरी लोकां । घेवों ये ऐसें जें ॥ १७८० ॥ 
हा ग्रंथसागरु येव्हढा । उतरोनि पैलीकडा । 
कीर्तिविजयाचा धेंडा । नाचे जो कां ॥ १७८१ ॥ 
गीतार्थाचा आवारु । कलशेंसीं महामेरु । 
रचूनि माजीं श्रीगुरु\- । लिंग जें पूजीं ॥ १७८२ ॥ 
गीता निष्कपट माय । चुकोनि तान्हें हिंडे जें वाय । 
तें मायपूता भेटी होय । हा धर्म तुमचा ॥ १७८३ ॥ 
तुम्हां सज्जनांचें केलें । आकळुनी जी मी बोलें । 
ज्ञानदेव म्हणे थेंकुलें । तैसें नोहें ॥ १७८४ ॥ 
काय बहु बोलों सकळां । मेळविलों जन्मफळा । 
ग्रंथसिद्धीचा सोहळा । दाविला जो हा ॥ १७८५ ॥ 
मियां जैसजैसिया आशा । केला तुमचा भरंवसा । 
ते पुरवूनि जी बहुवसा । आणिलों सुखा ॥ १७८६ ॥ 
मजलागीं ग्रंथाची स्वामी । दुजीं सृष्टी जे हे केली तुम्ही । 
तें पाहोनि हांसों आम्हीं । विश्वामित्रातेंही ॥ १७८७ ॥ 
जे असोनि त्रिशंकुदोषें । धातयाही आणावें वोसें । 
तें नासतें कीजे कीं ऐसें । निर्मावें नाहीं ॥ १७८८ ॥ 
शंभू उपमन्युचेनि मोहें । क्षीरसागरूही केला आहे । 
येथ तोही उपमे सरी नोहे । जे विषगर्भ कीं ॥ १७८९ ॥ 
अंधकारु निशाचरां । गिळितां सूर्यें चराचरां । 
धांवा केला तरी खरा । ताउनी कीं तो ॥ १७९० ॥ 
तातलियाही जगाकारणें । चंद्रें वेंचिलें चांदणें । 
तया सदोषा केवीं म्हणे । सारिखें हें ॥ १७९१ ॥ 
म्हणौनि तुम्हीं मज संतीं । ग्रंथरूप जो हा त्रिजगतीं । 
उपयोग केला तो पुढती । निरुपम जी ॥ १७९२ ॥ 
किंबहुना तुमचें केलें । धर्मकीर्तन हें सिद्धी नेलें । 
येथ माझें जी उरलें । पाईकपण ॥ १७९३ ॥ 
आतां विश्वात्मकें देवें । येणें वाग्यज्ञें तोषावें । 
तोषोनि मज द्यावें । पसायदान हें ॥ १७९४ ॥ 
जे खळांची व्यंकटी सांडो । तयां सत्कर्मीं रती वाढो । 
भूतां परस्परें पडो । मैत्र जीवाचें ॥ १७९५ ॥ 
दुरिताचें तिमिर जावो । विश्व स्वधर्मसूर्यें पाहो । 
जो जें वांछील तो तें लाहो । प्राणिजात ॥ १७९६ ॥ 
वर्षत सकळमंगळीं । ईश्वरनिष्ठांची मांदियाळी । 
अनवरत भूमंडळीं । भेटतु भूतां ॥ १७९७ ॥ 
चलां कल्पतरूंचे अरव । चेतना चिंतामणीचें गांव । 
बोलते जे अर्णव । पीयूषाचे ॥ १७९८ ॥ 
चंद्रमे जे अलांछन । मार्तंड जे तापहीन । 
ते सर्वांही सदा सज्जन । सोयरे होतु ॥ १७९९ ॥ 
किंबहुना सर्वसुखीं । पूर्ण होऊनि तिहीं लोकीं । 
भजिजो आदिपुरुखीं । अखंडित ॥ १८०० ॥ 
आणि ग्रंथोपजीविये । विशेषीं लोकींयें । 
दृष्टादृष्ट विजयें । होआवें जी ॥ १८०१ ॥ 
तेथ म्हणे श्रीविश्वेशरावो । हा होईल दानपसावो । 
येणें वरें ज्ञानदेवो । सुखिया झाला ॥ १८०२ ॥ 
ऐसें युगीं परी कळीं । आणि महाराष्ट्रमंडळीं । 
श्रीगोदावरीच्या कूलीं । दक्षिणलिंगीं ॥ १८०३ ॥ 
त्रिभुवनैकपवित्र । अनादि पंचक्रोश क्षेत्र । 
जेथ जगाचें जीवनसूत्र । श्रीमहालया असे ॥ १८०४ ॥ 
तेथ यदुवंशविलासु । जो सकळकळानिवासु । 
न्यायातें पोषी क्षितीशु । श्रीरामचंद्रु ॥ १८०५ ॥ 
तेथ महेशान्वयसंभूतें । श्रीनिवृत्तिनाथसुतें । 
केलें ज्ञानदेवें गीते । देशीकार लेणें ॥ १८०६ ॥ 
एवं भारताच्या गांवीं । भीष्मनाम प्रसिद्ध पर्वीं । 
श्रीकृष्णार्जुनीं बरवी । गोठी जे केली ॥ १८०७ ॥ 
जें उपनिषदांचें सार । सर्व शास्त्रांचें माहेर । 
परमहंसीं सरोवर । सेविजे जें ॥ १८०८ ॥ 
तियें गीतेचा कलशु । संपूर्ण हा अष्टादशु । 
म्हणे निवृत्तिदासु । ज्ञानदेवो ॥ १८०९ ॥ 
पुढती पुढती पुढती । इया ग्रंथपुण्यसंपत्ती । 
सर्वसुखीं सर्वभूतीं । संपूर्ण होईजे ॥ १८१० ॥ 
शके बाराशतें बारोत्तरें । तैं टीका केली ज्ञानेश्वरें । 
सच्चिदानंदबाबा आदरें । लेखकु जाहला ॥ १८११ ॥ 
इति श्री ज्ञानदेवविरचितायां भावार्थदीपिकायां अष्टादशोध्यायः ॥ 

श्रीशके पंधराशें साहोत्तरीं । तारणनामसंवत्सरीं । 
एकाजनार्दनें अत्यादरीं । गीता\-ज्ञानेश्वरी प्रतिशुद्ध केली ॥ १ ॥ 
ग्रंथ पूर्वींच अतिशुद्ध । परी पाठांतरीं शुद्ध अबद्ध । 
तो शोधूनियां एवंविध । प्रतिशुद्ध सिद्धज्ञानेश्वरी ॥ २ ॥ 
नमो ज्ञानेश्वरा निष्कलंका । जयाची गीतेची वाचितां टीका । 
ज्ञान होय लोकां । अतिभाविकां ग्रंथार्थियां ॥ ३ ॥ 
बहुकाळपर्वणी गोमटी । भाद्रपदमास कपिलाषष्ठी । 
प्रतिष्ठानीं गोदातटीं । लेखनकामाठी संपूर्ण जाली ॥ ४ ॥ 
ज्ञानेश्वरीपाठीं । जो ओंवी करील मऱ्हाटी । 
तेणें अमृताचे ताटीं । जाण नरोटी ठेविली ॥ ५ ॥ 
॥ श्रीकृष्णार्पणमस्तु ॥ 
॥ शुभं भवतु ॥
॥ श्री परमात्मने नमः ॥
॥ तत्सत् ब्रह्मार्पणमस्तु ॥

