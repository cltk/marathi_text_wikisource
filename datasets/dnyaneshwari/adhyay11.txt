॥ ॐ श्री परमात्मने नमः ॥
॥ अथ श्रीमद्भगवद्गीता ॥
। अथ एकादशोऽध्यायः - अध्याय अकरावा । ।
। विश्वरूपदर्शनयोगः ।

आतां यावरी एकादशीं । कथा आहे दोहीं रसीं । 
येथ पार्था विश्वरूपेंसीं । होईल भेटी ॥ १ ॥ 

जेथ शांताचिया घरा । अद्भुत आला आहे पाहुणेरा । 
आणि येरांही रसां पांतिकरां । जाहला मानु ॥ २ ॥ 

अहो वधुवरांचिये मिळणीं । जैशी वराडियां लुगडीं लेणीं । 
तैसे देशियेच्या सुखासनीं । मिरविले रस ॥ ३ ॥ 

परी शांताद्भुत बरवे । जे डोळियांच्या अंजुळीं घ्यावें । 
जैसे हरिहर प्रेमभावें । आले खेंवा ॥ ४ ॥ 

ना तरी अंवसेच्या दिवशीं । भेटलीं बिंबें दोनी जैशीं । 
तेवीं एकवळा रसीं । केला एथ ॥ ५ ॥ 

मीनले गंगेयमुनेचे ओघ । तैसें रसां जाहलें प्रयाग । 
म्हणौनि सुस्नात होत जग । आघवें एथ ॥ ६ ॥ 

माजीं गीता सरस्वती गुप्त । आणि दोनी रस ते ओघ मूर्त । 
यालागीं त्रिवेणी हे उचित । फावली बापा ॥ ७ ॥ 

एथ श्रवणाचेनि द्वारें । तीर्थीं रिघतां सोपारें । 
ज्ञानदेवो म्हणे दातारें । माझेनि केलें ॥ ८ ॥ 

तीरें संस्कृताचीं गहनें । तोडोनि मऱ्हाठियां शब्दसोपानें । 
रचिली धर्मनिधानें । श्रिइनिवृत्तिदेवें ॥ ९ ॥ 
म्हणौनि भलतेणें एथ सद्भावें नाहावें । प्रयागमाधव विश्वरूप पहावें । 
येतुलेनि संसारासि द्यावें । तिळोदक ॥ १० ॥ 
हें असो ऐसें सावयव । एथ सासिन्नले आथी रसभाव । 
तेथ श्रवणसुखाची राणीव । जोडली जगा ॥ ११ ॥ 
जेथ शांताद्भुत रोकडे । आणि येरां रसां पडप जोडे । 
हें अल्पचि परी उघडें । कैवल्य एथ ॥ १२ ॥ 
तो हा अकरावा अध्यायो । जो देवाचा आपणपें विसंवता ठावो । 
परी अर्जुन सदैवांचा रावो । जो एथही पातला ॥ १३ ॥ 
एथ अर्जुनचि काय म्हणों पातला । आजि आवडतयाही सुकाळु जाहला । 
जे गीतार्थु हा आला । मऱ्हाठिये ॥ १४ ॥ 
याचिलागीं माझें । विनविलें आइकिजे । 
तरी अवधान दीजे । सज्जनीं तुम्ही ॥ १५ ॥ 
तेवींचि तुम्हां संतांचिये सभे । ऐसी सलगी कीर करूं न लभे । 
परी मानावें जी तुम्ही लोभें । अपत्या मज ॥ १६ ॥ 
अहो पुंसा आपणचि पढविजे । मग पढे तरी माथा तुकिजे । 
कां करविलेनि चोजें न रिझे । बाळका माय ॥ १७ ॥ 
तेवीं मी जें जें बोलें । तें प्रभु तुमचेंचि शिकविलें । 
म्हणौनि अवधारिजो आपुलें । आपण देवा ॥ १८ ॥ 
हें सारस्वताचें गोड । तुम्हींचि लाविलें जी झाड । 
तरी आतां अवधानामृतें वाड । सिंपोनि कीजे ॥ १९ ॥ 
मग हें रसभाव फुलीं फुलेल । नानार्थ फळभारें फळा येईल । 
तुमचेनि धर्में होईल । सुरवाडु जगा ॥ २० ॥ 
या बोला संत रिझले । म्हणती तोषलों गा भलें केलें । 
आतां सांगैं जें बोलिलें । अर्जुनें तेथ ॥ २१ ॥ 
तंव निवृत्तिदास म्हणे । जी कृष्णार्जुनांचें बोलणें । 
मी प्राकृत काय सांगों जाणें । परी सांगवा तुम्ही ॥ २२ ॥ 
अहो रानींचिया पालेखाइरा । नेवाणें करविले लंकेश्वरा । 
एकला अर्जुन परी अक्षौहिणी अकरा । न जिणेचि काई ? ॥ २३ ॥ 
म्हणौनि समर्थ जें जें करी । तें न हो न ये चराचरीं । 
तुम्ही संत तयापरी । बोलवा मातें ॥ २४ ॥ 
आतां बोलिजतसें आइका । हा गीताभाव निका । 
जो वैकुंठनायका- । मुखौनि निघाला ॥ २५ ॥ 
बाप बाप ग्रंथ गीता । जो वेदीं प्रतिपाद्य देवता । 
तो श्रीकृष्ण वक्ता । जिये ग्रंथीं ॥ २६ ॥ 
तेथिंचे गौरव कैसें वानावें । जें श्रीशंभूचिये मती नागवे । 
तें आतां नमस्कारिजे जीवेंभावें । हेंचि भलें ॥ २७ ॥ 
मग आइका तो किरीटी । घालूनि विश्वरूपीं दिठी । 
पहिली कैसी गोठी । करिता जाहला ॥ २८ ॥ 
हें सर्वही सर्वेश्वरु । ऐसा प्रतीतिगत जो पतिकरु । 
तो बाहेरी होआवा गोचरु । लोचनांसी ॥ २९ ॥ 
हे जिवाआंतुली चाड । परी देवासि सांगतां सांकड । 
कां जें विश्वरूप गूढ । कैसेनि पुसावें ? ॥ ३० ॥ 
म्हणे मागां कवणीं कहीं । जें पढियंतेनें पुसिलें नाहीं । 
ते सहसा कैसें काई । सांगा म्हणों ? ॥ ३१ ॥ 
मी जरी सलगीचा चांगु । तरी काय आइसीहूनी अंतरंगु । 
परी तेही हा प्रसंगु । बिहाली पुसों ॥ ३२ ॥ 
माझी आवडे तैसी सेवा जाहली । तरी काय होईल गरुडाचिया येतुली ? । 
परी तोही हें बोली । करीचिना ॥ ३३ ॥ 
मी काय सनकादिकांहूनि जवळां । परी तयांही नागवेचि हा चाळा । 
मी आवडेन काय प्रेमळां । गोकुळींचिया ऐसा ? ॥ ३४ ॥ 
तयांतेंही लेकुरपणें झकविलें । एकाचे गर्भवासही साहिले । 
परी विश्वरूप हें राहविलें । न दावीच कवणा ॥ ३५ ॥ 
हा ठायवरी गुज । याचिये अंतरीचें हें निज । 
केवीं उराउरी मज । पुसों ये पां ? ॥ ३६ ॥ 
आणि न पुसेंचि जरी म्हणे । तरी विश्वरूप देखिलियाविणें । 
सुख नोहेचि परी जिणें । तेंही विपायें ॥ ३७ ॥ 
म्हणौनि आतां पुसों अळुमाळसें । मग करूं देवा आवडे तैसें । 
येणें प्रवर्तला साध्वसें । पार्थु बोलों ॥ ३८ ॥ 
परी तेंचि ऐसेनि भावें । जें एका दों उत्तरांसवें । 
दावी विश्वरूप आघवें । झाडा देउनी ॥ ३९ ॥ 
अहो वांसरूं देखिलियाचिसाठीं । धेनु खडबडोनि मोहें उठी । 
मग स्तनामुखाचिये भेटी । काय पान्हा धरे ? ॥ ४० ॥ 
पाहा पां तया पांडवाचेनि नांवें । जो कृष्ण रानींही प्रतिपाळूं धावे । 
तयांतें अर्जुनें जंव पुसावें । तंव साहील काई ? ॥ ४१ ॥ 
तो सहजेंचि स्नेहाचें अवतरण । आणि येरु स्नेहा घातलें आहे माजवण । 
ऐसिये मिळवणी वेगळेपण । उरे हेंचि बहु ॥ ४२ ॥ 
म्हणौनि अर्जुनाचिया बोलासरिसा । देव विश्वरूप होईल आपैसा । 
तोचि पहिला प्रसंगु ऐसा । ऐकिजे तरी ॥ ४३ ॥ 


अर्जुन उवाच ।
मदनुग्रहाय परमं गुह्यमध्यात्मसंज्ञितम् ।
यत्वयोक्तं वचस्तेन मोहोऽयं विगतो मम ॥ १॥


मग पार्थु देवातें म्हणे । जी तुम्ही मजकारणें । 
वाच्य केलें जें न बोलणें । कृपानिधे ॥ ४४ ॥ 
जैं महाभूतें ब्रह्मीं आटती । जीव महदादींचे ठाव फिटती । 
तैं जें देव होऊनि ठाकती । तें विसवणें शेषींचें ॥ ४५ ॥ 
होतें हृदयाचिये परिवरीं । रोंविलें कृपणाचिये परी । 
शब्दब्रह्मासही चोरी । जयाची केली ॥ ४६ ॥ 
तें तुम्हीं आजि आपुलें । मजपुढां हियें फोडिलें । 
जया अध्यात्मा वोवाळिलें । ऐश्वर्य हरें ॥ ४७ ॥ 
ते वस्तु मज स्वामी । एकिहेळां दिधली तुम्ही । 
हें बोलों तरी आम्ही । तुज पावोनि कैंचे ॥ ४८ ॥ 
परी साचचि महामोहाचिये पुरीं । बुडालेया देखोनि सीसवरी । 
तुवां आपणपें घालोनि श्रीहरी । मग काढिलें मातें ॥ ४९ ॥ 
एक तूंवांचूनि कांहीं । विश्वीं दुजियाची भाष नाहीं । 
कीं आमुचें कर्म पाहीं । जे आम्हीं आथी म्हणों ॥ ५० ॥ 
मी जगीं एक अर्जुनु । ऐसा देहीं वाहे अभिमानु । 
आणि कौरवांतें इयां स्वजनु । आपुलें म्हणें ॥ ५१ ॥ 
याहीवरी यांतें मी मारीन । म्हणें तेणें पापें कें रिगेन । 
ऐसें देखत होतों दुःस्वप्न । तों चेवविला प्रभु ॥ ५२ ॥ 
देवा गंधर्वनगरीची वस्ती । सोडूनि निघालों लक्ष्मीपती । 
होतों उदकाचिया आर्ती । रोहिणी पीत ॥ ५३ ॥ 
जी किरडूं तरी कापडाचें । परी लहरी येत होतिया साचें । 
ऐसें वायां मरतया जीवाचें । श्रेय तुवां घेतलें ॥ ५४ ॥ 
आपुलें प्रतिबिंब नेणता । सिंह कुहां घालील देखोनि आतां । 
ऐसा धरिजे तेवीं अनंता । राखिलें मातें ॥ ५५ ॥ 
एऱ्हवीं माझा तरी येतुलेवरी । एथ निश्चय होता अवधारीं । 
जें आतांचि सातांही सागरीं । एकत्र मिळिजे ॥ ५६ ॥ 
हें जगचि आघवें बुडावें । वरी आकाशहि तुटोनि पडावें । 
परी झुंजणें न घडावें । गोत्रजेशीं मज ॥ ५७ ॥ 
ऐसिया अहंकाराचिये वाढी । मियां आग्रहजळीं दिधली होती बुडी । 
चांगचि तूं जवळां एऱ्हवीं काढी । कवणु मातें ॥ ५८ ॥ 
नाथिलें आपण पां एक मानिलें । आणि नव्हतया नाम गोत्र ठेविलें । 
थोर पिसें होतें लागलें । परि राखिलें तुम्ही ॥ ५९ ॥ 
मागां जळत काढिलें जोहरीं । तैं तें देहासीच भय अवधारीं । 
आतां हे जोहरवाहर दुसरी । चैतन्यासकट ॥ ६० ॥
दुराग्रह हिरण्याक्षें । माझी बुद्धि वसुंधरा सूदली काखे । 
मग माहार्णव गवाक्षें । रिघोनि ठेला ॥ ६१ ॥ 
तेथ तुझेनि गोसावीपणें । एकवेळ बुद्धीचिया ठाया येणें । 
हें दुसरें वराह होणें । पडिलें तुज ॥ ६२ ॥ 
ऐसें अपार तुझें केलें । एकी वाचा काय मी बोलें । 
परी पांचही पालव मोकलिले । मजप्रती ॥ ६३ ॥ 
तें कांहीं न वचेचि वायां । भलें यश फावलें देवराया । 
जे साद्यंत माया । निरसिली माझी ॥ ६४ ॥ 
आजीं आनंदसरोवरींचीं कमळें । तैसे हे तुझे डोळे । 
आपुलिया प्रसादाचीं राउळें । जयालागीं करिती ॥ ६५ ॥ 
हां हो तयाही आणि मोहाची भेटी । हे कायसी पाबळी गोठी ? । 
केउती मृगजळाची वृष्टी । वडवानळेंसीं ? ॥ ६६ ॥ 
आणि मी तंव दातारा । ये कृपेचिये रिघोनि गाभारां । 
घेत आहें चारा । ब्रह्मरसाचा ॥ ६७ ॥ 
तेणें माझा जी मोह जाये । एथ विस्मो कांहीं आहे ? । 
तरी उद्धरलों कीं तुझे पाये । शिवतले आहाती ॥ ६८ ॥ 


भवाप्ययौ हि भूतानां श्रुतौ विस्तरशो मया ।

त्वत्तः कमलपत्राक्ष माहात्म्यमपि चाव्ययम् ॥ २॥


पैं कमलायतडोळसा । सूर्यकोटितेजसा । 
मियां तुजपासोनि महेशा । परिसिलें आजीं ॥ ६९ ॥ 
इयें भूतें जयापरी होती । अथवा लया हन जैसेनि जाती । 
ते मजपुढां प्रकृती । विवंचिली देवें ॥ ७० ॥ 
आणि प्रकृती कीर उगाणा दिधला । वरि पुरुषाचाही ठावो दाविला । 
जयाचा महिमा पांघरोनि जाहला । धडौता वेदु ॥ ७१ ॥ 
जी शब्दराशी वाढे जिये । कां धर्मा{ऐ}शिया रत्नांतें विये । 
ते एथिंचे प्रभेचे पाये । वोळगे म्हणौनि ॥ ७२ ॥ 
ऐसें अगाध माहात्म्य । जें सकळमार्गैकगम्य । 
जें स्वात्मानुभवरम्य । तें इयापरी दाविलें ॥ ७३ ॥ 
जैसा केरु फिटलिया आभाळीं । दिठी रिगे सूर्यमंडळीं । 
कां हातें सारूनि बाबुळीं । जळ देखिजे ॥ ७४ ॥ 
नातरी उकलतया सापाचे वेढे । जैसें चंदना खेंव देणें घडे । 
अथवा विवसी पळे मग चढे । निधान हातां ॥ ७५ ॥ 
तैसी प्रकृती हे आड होती । ते देवेंचि सारोनि परौती । 
मग परतत्त्व माझिये मती । शेजार केलें ॥ ७६ ॥ 
म्हणौनि इयेविषयींचा मज देवा । भरंवसा कीर जाहला जीवा । 
परी आणीक एक हेवा । उपनला असे ॥ ७७ ॥ 
तो भिडां जरी म्हणों राहों । तरी आना कवणा पुसों जावों । 
काय तुजवांचोनि ठावो । जाणत आहों आम्ही ? ॥ ७८ ॥ 
जळचरु जळाचा आभारु धरी । बाळक स्तनपानीं उपरोधु करी । 
तरी तया जिणया श्रीहरी । आन उपायो असे ? ॥ ७९ ॥ 
म्हणौनि भीड सांकडी न धरवे । जीवा आवडे तेंही तुजपुढां बोलावें । 
तंव राहें म्हणितलें देवें । चाड सांगैं ॥ ८० ॥ 


एवमेतद्यथाऽऽत्थ त्वमात्मानं परमेश्वर ।
द्रष्टुमिच्छामि ते रूपमैश्वरं पुरुषोत्तम ॥ ३॥


मग बोलिला तो किरीटी । म्हणे तुम्हीं केली जे गोठी । 
तिया प्रतीतीची दिठी । निवाली माझी ॥ ८१ ॥ 
आतां जयाचेनि संकल्पें । हे लोकपरंपरा होय हारपे । 
जया ठायातें आपणपें । मी ऐसें म्हणसी ॥ ८२ ॥ 
तें मुद्दल रूप तुझें । जेथूनि इयें द्विभुजें हन चतुर्भुजें । 
सुरकार्याचेनि व्याजें । घेवों घेवों येसी ॥ ८३ ॥ 
पैं जळशयनाचिया अवगणिया । कां मत्स्य कूर्म इया मिरवणिया । 
खेळु सरलिया तूं गुणिया । सांठविसी जेथ ॥ ८४ ॥ 
उपनिषदें जें गाती । योगिये हृदयीं रिगोनि पाहाती । 
जयातें सनकादिक आहाती । पोटाळुनियां ॥ ८५ ॥
ऐसें अगाध जें तुझें । विश्वरूप कानीं ऐकिजे । 
तें देखावया चित्त माझें । उतावीळ देवा ॥ ८६ ॥ 
देवें फेडूनियां सांकड । लोभें पुसिली जरी चाड । 
तरी हेंचि एकीं वाड । आर्तीं जी मज ॥ ८७ ॥ 
तुझें विश्वरूपपण आघवें । माझिये दिठीसि गोचर होआवें । 
ऐसी थोर आस जीवें । बांधोनि आहें ॥ ८८ ॥ 


मन्यसे यदि तच्छक्यं मया द्रष्टुमिति प्रभो ।
योगेश्वर ततो मे त्वं दर्शयाऽत्मानमव्ययम् ॥ ४॥


परी आणीक एक एथ शारङ्गी । तुज विश्वरूपातें देखावयालागीं । 
पैं योग्यता माझिया आंगीं । असे कीं नाहीं ॥ ८९ ॥ 
हें आपलें आपण मी नेणें । तें कां नेणसी जरी देव म्हणे । 
तरी सरोगु काय जाणे । निदान रोगाचें ? ॥ ९० ॥ 
आणि जी आर्तीचेनि पडिभरें । आर्तु आपुली ठाकी पैं विसरे । 
जैसा तान्हेला म्हणे न पुरे । समुद्र मज ॥ ९१ ॥ 
ऐशा सचाडपणाचिये भुली । न सांभाळवे समस्या आपुली । 
यालागीं योग्यता जेवीं माउली । बालकाची जाणे ॥ ९२ ॥ 
तयापरी श्रीजनार्दना । विचारिजो माझी संभावना । 
मग विश्वरूपदर्शना । उपक्रम कीजे ॥ ९३ ॥ 
तरी ऐसी ते कृपा करा । एऱ्हवीं नव्हे हें म्हणा अवधारा । 
वायां पंचमालापें बधिरा । सुख केउतें देणें ? ॥ ९४ ॥ 
एऱ्हवीं येकले बापियाचे तृषे । मेघ जगापुरतें काय न वर्षे ? । 
परी जहालीही वृष्टि उपखे । जऱ्ही खडकीं होय ॥ ९५ ॥ 
चकोरा चंद्रामृत फावलें । येरा आण वाहूनि काय वारिलें ? । 
परी डोळ्यांवीण पाहलें । वायां जाय ॥ ९६ ॥ 
म्हणौनि विश्वरूप तूं सहसा । दाविसी कीर हा भरवंसा । 
कां जे कडाडां आणि गहिंसा- । माजी नीत्य नवा तूं कीं ॥ ९७ ॥ 
तुझें औदार्य जाणों स्वतंत्र । देतां न म्हणसी पात्रापात्र । 
पैं कैवल्या ऐसें पवित्र । जें वैरियांही दिधलें ॥ ९८ ॥ 
मोक्षु दुराराध्यु कीर होय । परी तोही आराधी तुझे पाय । 
म्हणौनि धाडिसी तेथ जाय । पाइकु जैसा ॥ ९९ ॥ 
तुवां सनकादिकांचेनि मानें । सायुज्यीं सौरसु दिधला पूतने । 
जे विषाचेनि स्तनपानें । मारूं आली ॥ १०० ॥
हां गा राजसूय यागाचिया सभासदीं । देखतां त्रिभुवनाची मांदी । 
कैसा शतधा दुर्वाक्य शब्दीं । निस्तेजिलासी ॥ १०१ ॥ 
ऐशिया अपराधिया शिशुपाळा । आपणपें ठावो दिधला गोपाळा । 
आणि उत्तानचरणाचिया बाळा । काय ध्रुवपदीं चाड ? ॥ १०२ ॥ 
तो वना आला याचिलागीं । जे बैसावें पितयाचिया उत्संगीं । 
कीं तो चंद्रसूर्यादिकांपरिस जगीं । श्लाघ्यु केला ॥ १०३ ॥ 
ऐसा वनवासिया सकळां । देतां एकचि तूं धसाळा । 
पुत्रा आळवितां अजामिळा । आपणपें देसी ॥ १०४ ॥ 
जेणें उरीं हाणितलासि पांपरा । तयाचा चरणु वाहासी दातारा । 
अझुनी वैरियांचिया कलेवरा । विसंबसीना ॥ १०५ ॥ 
ऐसा अपकारियां तुझा उपकारु । तूं अपात्रींही परी उदारु । 
दान म्हणौनि दारवंठेकरु । जाहलासी बळीचा ॥ १०६ ॥ 
तूंतें आराधी ना आयकें । होती पुंसा बोलावित कौतुकें । 
तिये वैकुंठीं तुवां गणिके । सुरवाडु केला ॥ १०७ ॥ 
ऐसीं पाहूनि वायाणीं मिषें । आपणपें देवों लागसी वानिवसें । 
तो तूं कां अनारिसें । मजलागीं करिसी ॥ १०८ ॥ 
हां गा दुभतयाचेनि पवाडें । जे जगाचें फेडी सांकडें । 
तिये कामधेनूचे पाडे । काय भुकेले ठाती ? ॥ १०९ ॥ 
म्हणौनि मियां जें विनविलें कांहीं । तें देव न दाखविती हें कीर नाहीं । 
परी देखावयालागीं देईं । पात्रता मज ॥ ११० ॥ 
तुझें विश्वरूप आकळे । ऐसे जरी जाणसी माझे डोळे । 
तरी आर्तीचे डोहळे । पुरवीं देवा ॥ १११ ॥ 
ऐसी ठायेंठावो विनंती । जंव करूं सरला सुभद्रापती । 
तंव तया षड्गुणचक्रवर्ती । साहवेचिना ॥ ११२ ॥ 
तो कृपापीयूषसजळु । आणि येरु जवळां आला वर्षाकाळु । 
नाना कृष्ण कोकिळु । अर्जुन वसंतु ॥ ११३ ॥ 
नातरी चंद्रबिंब वाटोळें । देखोनि क्षीरसागर उचंबळे । 
तैसा दुणेंही वरी प्रेमबळें । उल्लसितु जाहला ॥ ११४ ॥ 
मग तिये प्रसन्नतेचेनि आटोपें । गाजोनि म्हणितलें सकृपें । 
पार्था देख देख अमुपें । स्वरूपें माझीं ॥ ११५ ॥ 
एक विश्वरूप देखावें । ऐसा मनोरथु केला पांडवें । 
कीं विश्वरूपमय आघवें । करूनि घातलें ॥ ११६ ॥ 
बाप उदार देवो अपरिमितु । याचक स्वेच्छा सदोदितु । 
असे सहस्रवरी देतु । सर्वस्व आपुलें ॥ ११७ ॥ 
अहो शेषाचेहि डोळे चोरिले । वेद जयालागीं झकविले । 
लक्ष्मीयेही राहविलें । जिव्हार जें ॥ ११८ ॥ 
तें आतां प्रकटुनी अनेकधा । करीत विश्वरूपदर्शनाचा धांदा । 
बाप भाग्या अगाधा । पार्थाचिया ॥ ११९ ॥ 
जो जागता स्वप्नावस्थे जाये । तो जेवीं स्वप्नींचें आघवें होये । 
तेवीं अनंत ब्रह्मकटाह आहे । आपणचि जाहला ॥ १२० ॥ 
ते सहसा मुद्रा सोडिली । आणि स्थूळदृष्टीची जवनिका फेडिली । 
किंबहुना उघडिली । योगऋद्धी ॥ १२१ ॥ 
परी हा हें देखेल कीं नाहीं । ऐसी सेचि न करी कांहीं । 
एकसरां म्हणतसे पाहीं । स्नेहातुर ॥ १२२ ॥ 


श्रीभगवानुवाच ।
पश्य मे पार्थ रूपाणि शतशोऽथ सहस्रशः ।
नानाविधानि दिव्यानि नानावर्णाकृतीनि च ॥ ५॥


अर्जुना तुवां एक दावा म्हणितलें । आणि तेंचि दावूं तरी काय दाविलें । 
आतां देखें आघवें भरिलें । माझ्याचि रूपीं ॥ १२३ ॥ 
एकें कृशें एकें स्थूळें । एकें ऱ्हस्वें एकें विशाळें । 
पृथुतरें सरळें । अप्रांतें एकें ॥ १२४ ॥ 
एकें अनावरें प्रांजळें । सव्यापारें एकें निश्चळें । 
उदासीनें स्नेहाळें । तीव्रें एकें ॥ १२५ ॥ 
एके घूर्णितें सावधें । असलगें एकें अगाधें । 
एकें उदारें अतिबद्धें । क्रुद्धें एकें ॥ १२६ ॥ 
एकें शांतें सन्मदें । स्तब्धें एकें सानंदें । 
गर्जितें निःशब्दें । सौम्यें एकें ॥ १२७ ॥ 
एकें साभिलाषें विरक्तें । उन्निद्रितें एकें निद्रितें । 
परितुष्टें एकें आर्तें । प्रसन्नें एकें ॥ १२८ ॥ 
एकें अशस्त्रें सशस्त्रें । एकें रौद्रें अतिमित्रें । 
भयानकें एकें पवित्रें । लयस्थें एकें ॥ १२९ ॥ 
एकें जनलीलाविलासें । एकें पालनशीलें लालसें । 
एकें संहारकें सावेशें । साक्षिभूतें एकें ॥ १३० ॥ 
एवं नानाविधें परी बहुवसें । आणि दिव्यतेजप्रकाशें । 
तेवींचि एक{ए}का ऐसें । वर्णेंही नव्हे ॥ १३१ ॥ 
एकें तातलें साडेपंधरें । तैसीं कपिलवर्णें अपारें । 
एकें सर्वांगीं जैसें सेंदुरें । डवरलें नभ ॥ १३२ ॥ 
एकें सावियाचि चुळुकीं । जैसें ब्रह्मकटाह खचिलें माणिकीं । 
एकें अरुणोदयासारिखीं । कुंकुमवर्णें ॥ १३३ ॥ 
एकें शुद्धस्फटिकसोज्वळें । एकें इंद्रनीळसुनीळें । 
एकें अंजनवर्णें सकाळें । रक्तवर्णें एकें ॥ १३४ ॥ 
एकें लसत्कांचनसम पिंवळीं । एकें नवजलदश्यामळीं । 
एकें चांपेगौरीं केवळीं । हरितें एकें ॥ १३५ ॥ 
एकें तप्तताम्रतांबडीं । एकें श्वेतचंद्र चोखडीं । 
ऐसीं नानावर्णें रूपडीं । देखें माझीं ॥ १३६ ॥ 
हे जैसे कां आनान वर्ण । तैसें आकृतींही अनारिसेपण । 
लाजा कंदर्प रिघाला शरण । तैसीं सुंदरें एकें ॥ १३७ ॥ 
एकें अतिलावण्यसाकारें । एकें स्निग्धवपु मनोहरें । 
शृंगारश्रियेचीं भांडारें । उघडिली जैसीं ॥ १३८ ॥ 
एकें पीनावयवमांसाळें । एकें शुष्कें अति विक्राळें । 
एकें दीर्घकंठें विताळें । विकटें एकें ॥ १३९ ॥ 
एवं नानाविधाकृती । इयां पाहतां पारु नाहीं सुभद्रापती । 
ययांच्या एकेकीं अंगप्रांतीं । देख पां जग ॥ १४० ॥ 


पश्यादित्यान्वसून्रुद्रान् अश्विनौ मरुतस्तथा ।
बहून्यदृष्टपूर्वाणि पश्याश्चर्याणि भारत ॥ ६॥


जेथ उन्मीलन होत आहे दिठी । तेथ पसरती आदित्यांचिया सृष्टी । 
पुढती निमीलनीं मिठीं । देत आहाती ॥ १४१ ॥ 
वदनींचिया वाफेसवें । होत ज्वाळामय आघवें । 
जेथ पावकादिक पावे । समूह वसूंचा ॥ १४२ ॥ 
आणि भ्रूलतांचे शेवट । कोपें मिळों पाहतीं एकवट । 
तेथ रुद्रगणांचे संघाट । अवतरत देखें ॥ १४३ ॥ 
पैं सौम्यतेचा बोलावा । मिती नेणिजे अश्विनौदेवां । 
श्रोत्रीं होती पांडवा । अनेक वायु ॥ १४४ ॥ 
यापरी एकेकाचिये लीळे । जन्मती सुरसिद्धांचीं कुळें । 
ऐसीं अपारें आणि विशाळें । रूपें इयें पाहीं ॥ १४५ ॥ 
जयांतें सांगावया वेद बोबडे । पहावया काळाचेंही आयुष्य थोकडें । 
धातयाही परी न सांपडे । ठाव जयांचा ॥ १४६ ॥ 
जयांतें देवत्रयी कधीं नायके । तियें इयें प्रत्यक्ष देख अनेकें । 
भोगीं आश्चर्याची कवतिकें । महासिद्धी ॥ १४७ ॥ 


इहैकस्थं जगत्कृत्स्नं पश्याद्य सचराचरम् ।
मम देहे गुडाकेश यच्चान्यद्दृष्टुमिच्छसि ॥ ७॥


इया मूर्तीचिया किरीटी । रोममूळीं देखें पां सृष्टी । 
सुरतरुतळवटीं । तृणांकुर जैसे ॥ १४८ ॥ 
चंडवाताचेनि प्रकाशें । उडत परमाणु दिसती जैसे । 
भ्रमत ब्रह्मकटाह तैसें । अवयवसंधीं ॥ १४९ ॥ 
एथ एकैकाचिया प्रदेशीं । विश्व देख विस्तारेंशी । 
आणि विश्वाही परौतें मानसीं । जरी देखावें वर्ते ॥ १५० ॥ 
तरी इयेही विषयींचें कांहीं । एथ सर्वथा सांकडें नाहीं । 
सुखें आवडे तें माझिया देहीं । देखसी तूं ॥ १५१ ॥ 
ऐसें विश्वमूर्ती तेणें । बोलिलें कारुण्यपूर्णें । 
तंव देखत आहे कीं नाहीं न म्हणे । निवांतुचि येरु ॥ १५२ ॥ 
एथ कां पां हा उगला ? । म्हणौनि श्रीकृष्णें जंव पाहिला । 
तंव आर्तीचें लेणें लेइला । तैसाचि आहे ॥ १५३ ॥ 


न तु मां शक्यसे द्रष्टुमनेनैव स्वचक्षुषा ।
दिव्यं ददामि ते चक्षुः पश्य मे योगमैश्वरम् ॥ ८॥


मग म्हणें उत्कंठे वोहट न पडे । अझुनी सुखाची सोय न सांपडे । 
परी दाविलें तें फुडें । नाकळेचि यया ॥ १५४ ॥ 
हे बोलोनि देवो हांसिले । हांसोनि देखणियातें म्हणितलें । 
आम्हीं विश्वरूप तरी दाविलें । परी न देखसीच तूं ॥ १५५ ॥ 
यया बोला येरें विचक्षणें । म्हणितलें हां जी कवणासी तें उणें ? । 
तुम्ही बकाकरवीं चांदिणें । चरऊं पहा मा ॥ १५६ ॥ 
हां हो उटोनियां आरिसा । आंधळिया दाऊं बैसा । 
बहिरियापुढें हृषीकेशा । गाणीव करा ॥ १५७ ॥ 
मकरंदकणाचा चारा । जाणतां घालूनि दर्दुरा । 
वायां धाडा शारङ्गधरा । कोपा कवणा ॥ १५८ ॥ 
जें अतींद्रिय म्हणौनि व्यवस्थिलें । केवळ ज्ञानदृष्टीचिया भागा फिटलें । 
तें तुम्हीं चर्मचक्षूंपुढें सूदलें । मी कैसेनि देखें ॥ १५९ ॥ 
परी हें तुमचें उणें न बोलावें । मीचि साहें तेंचि बरवें । 
एथ आथि म्हणितलें देवें । मानूं बापा ॥ १६० ॥ 
साच विश्वरूप जरी आम्ही दावावें । तरी आधीं देखावया सामर्थ्य कीं द्यावें । 
परी बोलत बोलत प्रेमभावें । धसाळ गेलों ॥ १६१ ॥ 
काय जाहलें न वाहतां भुई पेरिजे । तरी तो वेलु विलया जाइजे । 
तरी आतां माझें निजरूप देखिजे । तें दृष्टी देवों तुज ॥ १६२ ॥ 
मग तिया दृष्टी पांडवा । आमुचा ऐश्वर्ययोगु आघवा । 
देखोनियां अनुभवा । माजिवडा करीं ॥ १६३ ॥ 
ऐसें तेणें वेदांतवेद्यें । सकळ लोक आद्यें । 
बोलिलें आराध्यें । जगाचेनि ॥ १६४ ॥ 


संजय उवाच ।
एवमुक्त्वा ततो राजन् महायोगेश्वरो हरिः ।
दर्शयामास पार्थाय परमं रूपमैश्वरम् ॥ ९॥


पैं कौरवकुलचक्रवर्ती । मज हाचि विस्मयो पुढतपुढती । 
जे श्रियेहूनि त्रिजगतीं । सदैव असे कवणी ? ॥ १६५ ॥ 
ना तरी खुणेचें वानावयालागीं । श्रुतीवांचूनि दावा पां जगीं । 
ना सेवकपण तरी आंगीं । शेषाच्याचि आथी ॥ १६६ ॥ 
हां हो जयाचेनि सोसें । शिणत आठही पहार योगी जैसे । 
अनुसरलें गरुडा{ऐ}सें । कवण आहे ? ॥ १६७ ॥ 
परी तें आघवेंचि एकीकडे ठेलें । सापें कृष्णसुख एकंदरें जाहलें । 
जिये दिवूनि जन्मले । पांडव हे ॥ १६८ ॥ 
परी पांचांही आंतु अर्जुना । श्रीकृष्ण सावियाचि जाहला अधीना । 
कामुक कां जैसा अंगना । आपैता कीजे ॥ १६९ ॥ 
पढविलें पाखरूं ऐसें न बोले । यापरी क्रीडामृगही तैसा न चले । 
कैसें दैव एथें सुरवाडलें । तें जाणों न ये ॥ १७० ॥ 
आजि हें परब्रह्म सगळें । भोगावया सदैव याचेचि डोळे । 
कैसे वाचेनि हन लळे । पाळीत असे ॥ १७१ ॥ 
हा कोपे कीं निवांतु साहे । हा रुसे तरी बुझावीत जाये । 
नवल पिसें लागलें आहे । पार्थाचें देवा ॥ १७२ ॥ 
एऱ्हवीं विषय जिणोनि जन्मले । जे शुकादिक दादुले । 
ते विषयोचि वानितां जाहले । भाट ययाचें ॥ १७३ ॥ 
हा योगियांचें समाधिधन । कीं होऊनि ठेले पार्थाआधीन । 
यालागीं विस्मयो माझें मन । करीतसे राया ॥ १७४ ॥ 
तेवींचि संजय म्हणे कायसा । विस्मयो एथें कौरवेशा । 
श्रीकृष्णें स्वीकारिजे तया ऐसा । भाग्योदय होय ॥ १७५ ॥ 
म्हणौनि तो देवांचा रावो । म्हणे पार्थाते तुज दृष्टि देवों । 
जया विश्वरूपाचा ठावो । देखसी तूं ॥ १७६ ॥ 
ऐसी श्रीमुखौनि अक्षरें । निघती ना जंव एकसरें । 
तंव अविद्येचे आंधारें । जावोंचि लागे ॥ १७७ ॥ 
तीं अक्षरें नव्हती देखा । ब्रह्मसाम्राज्यदीपिका । 
अर्जुनालागीं चित्कळिका । उजळलिया श्रीकृष्णें ॥ १७८ ॥ 
मग दिव्यचक्षुप्रकाशु प्रगटला । तया ज्ञानदृष्टी फांटा फुटला । 
ययापरी दाविता जाहला । ऐश्वर्य आपुलें ॥ १७९ ॥ 
हे अवतार जे सकळ । ते जिये समुद्रींचे कां कल्लोळ । 
विश्व हें मृगजळ । जया रश्मीस्तव दिसे ॥ १८० ॥ 
जिये अनादिभूमिके निटे । चराचर हें चित्र उमटे । 
आपणपें श्रीवैकुंठें । दाविलें तया ॥ १८१ ॥ 
मागां बाळपणीं येणें श्रीपती । जैं एक वेळ खादली होती माती । 
तैं कोपोनियां हातीं । यशोदां धरिला ॥ १८२ ॥ 
मग भेणें भेणें जैसें । मुखीं झाडा द्यावयाचेनि मिसें । 
चवदाही भुवनें सावकाशें । दाविलीं तिये ॥ १८३ ॥ 
ना तरी मधुवनीं ध्रुवासि केलें । जैसें कपोल शंखें शिवतलें । 
आणि वेदांचियेही मतीं ठेलें । तें लागला बोलों ॥ १८४ ॥ 
तैसा अनुग्रहो पैं राया । श्रीहरी केला धनंजया । 
आतां कवणेकडेही माया । ऐसी भाष नेणेंचि तो ॥ १८५ ॥ 
एकसरें ऐश्वर्यतेजें पाहलें । तया चमत्काराचें एकार्णव जाहलें । 
चित्त समाजीं बुडोनि ठेलें । विस्मयाचिया ॥ १८६ ॥ 
जैसा आब्रह्म पूर्णोदकीं । पव्हे मार्कंडेय एकाकीं । 
तैसा विश्वरूप कौतुकीं । पार्थु लोळे ॥ १८७ ॥ 
म्हणे केवढें गगन एथ होतें । तें कवणें नेलें पां केउतें । 
तीं चराचर महाभूतें । काय जाहलीं ? ॥ १८८ ॥ 
दिशांचे ठावही हारपले । आधोर्ध्व काय नेणों जाहले । 
चेइलिया स्वप्न तैसे गेले । लोकाकार ॥ १८९ ॥ 
नाना सूर्यतेजप्रतापें । सचंद्र तारांगण जैसें लोपे । 
तैसीं गिळिलीं विश्वरूपें । प्रपंचरचना ॥ १९० ॥ 
तेव्हां मनासी मनपण न स्फुरे । बुद्धि आपणपें न सांवरें । 
इंद्रियांचे रश्मी माघारे । हृदयवरी भरले ॥ १९१ ॥ 
तेथ ताटस्थ्या ताटस्थ्य पडिलें । टकासी टक लागले । 
जैसें मोहनास्त्र घातलें । विचारजातां ॥ १९२ ॥ 
तैसा विस्मितु पाहे कोडें । तंव पुढां होतें चतुर्भुज रूपडें । 
तेंचि नानारूप चहूंकडे । मांडोनि ठेलें ॥ १९३ ॥ 
जैसें वर्षाकाळींचे मेघौडे । कां महाप्रळयींचें तेज वाढे । 
तैसें आपणावीण कवणीकडे । नेदीचि उरों ॥ १९४ ॥ 
प्रथम स्वरूपसमाधान । पावोनि ठेला अर्जुन । 
सवेचि उघडी लोचन । तंव विश्वरूप देखें ॥ १९५ ॥ 
इहींचि दोहीं डोळां । पाहावें विश्वरूपा सकळा । 
तो श्रीकृष्णें सोहळा । पुरविला ऐसा ॥ १९६ ॥ 


अनेकवक्त्रनयनमनेकाद्भुतदर्शनम् ।
अनेकदिव्याभरणं दिव्यानेकोद्यतायुधम् ॥ १०॥


मग तेथ सैंघ देखे वदनें । जैसी रमानायकाचीं राजभुवनें । 
नाना प्रगटलीं निधानें । लावण्यश्रियेचीं ॥ १९७ ॥ 
कीं आनंदाची वनें सासिन्नलीं । जैसी सौंदर्या राणीव जोडली । 
तैसीं मनोहरें देखिलीं । हरीचीं वक्त्रें ॥ १९८ ॥ 
तयांही माजीं एकैकें । सावियाचि भयानकें । 
काळरात्रीचीं कटकें । उठवलीं जैसीं ॥ १९९ ॥ 
कीं मृत्यूसीचि मुखें जाहलीं । हो कां जें भयाचीं दुर्गें पन्नासिलीं । 
कीं महाकुंडें उघडलीं । प्रळयानळाचीं ॥ २०० ॥
तैसीं अद्भुतें भयासुरें । तेथ वदनें देखिलीं वीरें । 
आणिकें असाधारणें साळंकारें । सौम्यें बहुतें ॥ २०१ ॥ 
पैं ज्ञानदृष्टीचेनि अवलोकें । परी वदनांचा शेवटु न टके । 
मग लोचन तें कवतिकें । लागला पाहों ॥ २०२ ॥ 
तंव नानावर्णें कमळवनें । विकासिलीं तैसे अर्जुनें । 
डोळे देखिले पालिंगनें । आदित्यांचीं ॥ २०३ ॥ 
तेथेंचि कृष्णमेघांचिया दाटी- । माजीं कल्पांत विजूंचिया स्फुटी । 
तैसिया वन्हि पिंगळा दिठी । भ्रूभंगातळीं ॥ २०४ ॥ 
हें एकैक आश्चर्य पाहतां । तिये एकेचि रूपीं पंडुसुता । 
दर्शनाची अनेकता । प्रतिफळली ॥ २०५ ॥ 
मग म्हणे चरण ते कवणेकडे । केउते मुकुट कें दोर्दंडें । 
ऐसी वाढविताहे कोडें । चाड देखावयाची ॥ २०६ ॥ 
तेथ भाग्यनिधि पार्था । कां विफलत्व होईल मनोरथा । 
काय पिनाकपाणीचिया भातां । वायकांडीं आहाती ? ॥ २०७ ॥ 
ना तरी चतुराननाचिये वाचे । काय आहाती लटिकिया अक्षरांचे साचे ? । 
म्हणौनि साद्यंतपण अपारांचे । देखिलें तेणें ॥ २०८ ॥ 
जयाची सोय वेदां नाकळे । तयाचे सकळावयव एकेचि वेळे । 
अर्जुनाचे दोन्ही डोळे । भोगिते जाहले ॥ २०९ ॥ 
चरणौनि मुकुटवरी । देखत विश्वरूपाची थोरी । 
जे नाना रत्न अळंकारीं । मिरवत असे ॥ २१० ॥ 
परब्रह्म आपुलेनि आंगें । ल्यावया आपणचि जाहला अनेगें । 
तियें लेणीं मी सांगें । काइसयासारिखीं ॥ २११ ॥ 
जिये प्रभेचिये झळाळा । उजाळु चंद्रादित्यमंडळा । 
जे महातेजाचा जिव्हाळा । जेणें विश्व प्रगटे ॥ २१२ ॥ 
तो दिव्यतेज शृंगारु । कोणाचिये मतीसी होय गोचरु । 
देव आपणपेंचि लेइले ऐसें वीरु । देखत असे ॥ २१३ ॥ 
मग तेथेंचि ज्ञानाचिया डोळां । पहात करपल्लवां जंव सरळा । 
तंव तोडित कल्पांतींचिया ज्वाळा । तैसीं शस्त्रें झळकत देखे ॥ २१४ ॥ 
आपण आंग आपण अलंकार । आपण हात आपण हतियार । 
आपण जीव आपण शरीर । देखें चराचर कोंदलें देवें ॥ २१५ ॥ 
जयाचिया किरणांचे निखरपणें । नक्षत्रांचे होत फुटाणे । 
तेजें खिरडला वन्हि म्हणे । समुद्रीं रिघों ॥ २१६ ॥ 
मग कालकूटकल्लोळीं कवळिलें । नाना महाविजूंचें दांग उमटलें । 
तैसे अपार कर देखिले । उदितायुधीं ॥ २१७ ॥ 


दिव्यमाल्याम्बरधरं दिव्यगन्धानुलेपनम् ।
सर्वाश्चर्यमयं देवमनन्तं विश्वतोमुखम् ॥ ११॥


कीं भेणें तेथूनि काढिली दिठी । मग कंठमुगुट पहातसे किरीटी । 
तंव सुरतरूची सृष्टी । जयांपासोनि कां जाहली ॥ २१८ ॥ 
जिये महासिद्धींचीं मूळपीठें । शिणली कमळा जेथ वावटे । 
तैसीं कुसुमें अति चोखटें । तुरंबिलीं देखिलीं ॥ २१९ ॥ 
मुगुटावरी स्तबक । ठायीं ठायीं पूजाबंध अनेक । 
कंठीं रुळताति अलौकिक । माळादंड ॥ २२० ॥ 
स्वर्गें सूर्यतेज वेढिलें । जैसें पंधरेनें मेरूतें मढिलें । 
तैसें नितंबावरी गाढिलें । पीतांबरु झळके ॥ २२१ ॥ 
श्रीमहादेवो कापुरें उटिला । कां कैलासु पारजें डवरिला । 
नाना क्षीरोदकें पांघरविला । क्षीरार्णवो जैसा ॥ २२२ ॥ 
जैसी चंद्रमयाची घडी उपलविली । मग गगनाकरवीं बुंथी घेवविली । 
तैसीं चंदनपिंजरी देखिली । सर्वांगीं तेणें ॥ २२३ ॥ 
जेणें स्वप्रकाशा कांतीं चढे । ब्रह्मानंदाचा निदाघु मोडे । 
जयाचेनि सौरभ्यें जीवित जोडे । वेदवतीये ॥ २२४ ॥ 
जयाचे निर्लेप अनुलेपु करी । जे अनंगुही सर्वांगीं धरी । 
तया सुगंधाची थोरी । कवण वानी ? ॥ २२५ ॥
ऐसी एकैक शृंगारशोभा । पाहतां अर्जुन जातसें क्षोभा । 
तेवींचि देवो बैसला कीं उभा । का शयालु हें नेणवें ॥ २२६ ॥ 
बाहेर दिठी उघडोनि पाहे । तंव आघवें मूर्तिमय देखत आहे । 
मग आतां न पाहें म्हणौनि उगा राहे । तरी आंतुही तैसेंचि ॥ २२७ ॥ 
अनावरें मुखें समोर देखे । तयाभेणें पाठीमोरा जंव ठाके । 
तंव तयाहीकडे श्रीमुखें । करचरण तैसेचि ॥ २२८ ॥ 
अहो पाहतां कीर प्रतिभासे । एथ नवलावो काय असे ? । 
परि न पाहतांही दिसे । चोज आइका ॥ २२९ ॥ 
कैसें अनुग्रहाचें करणें । पार्थाचें पाहणें आणि न पाहणें । 
तयाही सकट नारायणें । व्यापूनि घेतलें ॥ २३० ॥ 
म्हणौनि आश्चर्याच्या पुरीं एकीं । पडिला ठायेठाव थडीं ठाकी । 
तंव चमत्काराचिया आणिकीं । महार्णवीं पडे ॥ २३१ ॥ 
तैसा अर्जुनु असाधारणें । आपुलिया दर्शनाचेनि विंदाणें । 
कवळूनि घेतला तेणें । अनंतरूपें ॥ २३२ ॥ 
तो विश्वतोमुख स्वभावें । आणि तेचि दावावयालागीं पांडवें । 
प्रार्थिला आतां आघवें । होऊनि ठेला ॥ २३३ ॥ 
आणि दीपें कां सूर्यें प्रगटे । अथवा निमुटलिया देखावेंचि खुंटे । 
तैसी दिठी नव्हे जे वैकुंठें । दिधली आहे ॥ २३४ ॥ 
म्हणौनि किरीटीसि दोहीं परी । तें देखणें देखें अंधारी । 
हें संजयो हस्तिनापुरीं । सांगतसे राया ॥ २३५ ॥ 
म्हणे किंबहुना अवधारिलें । पार्थें विश्वरूप देखिलें । 
नाना आभरणीं भरलें । विश्वतोमुख ॥ २३६ ॥ 


दिवि सूर्य सहस्रस्य भवेद्युगपदुत्थिता ।
यदि भाः सदृशी सा स्याद्भासस्तस्य महात्मनः ॥ १२॥


तिये अंगप्रभेचा देवा । नवलावो काइसया ऐसा सांगावा । 
कल्पांतीं एकुचि मेळावा । द्वादशादित्यांचा होय ॥ २३७ ॥ 
तैसे ते दिव्यसूर्य सहस्रवरी । जरी उदयजती कां एकेचि अवसरीं । 
तऱ्ही तया तेजाची थोरी । उपमूं नये ॥ २३८ ॥ 
आघवयाचि विजूंचा मेळावा कीजे । आणि प्रळयाग्नीची सर्व सामग्री आणिजे । 
तेवींचि दशकुही मेळविजे । महातेजांचा ॥ २३९ ॥ 
तऱ्ही तिये अंगप्रभेचेनि पाडें । हें तेज कांहीं कांहीं होईल थोडें । 
आणि तया ऐसें कीर चोखडें । त्रिशुद्धी नोहे ॥ २४० ॥ 
ऐसें महात्म्य या श्रीहरीचें सहज । फांकतसे सर्वांगीचें तेज । 
तें मुनिकृपा जी मज । दृष्ट जाहलें ॥ २४१ ॥ 


तत्रैकस्थं जगत्कृत्स्नम् प्रविभक्तमनेकधा ॥ 
अपश्यद्देवदेवस्य शरीरे पांडवस्तदा ॥ १३॥


आणि तिये विश्वरूपीं एकीकडे । जग आघवें आपुलेनि पवाडें । 
जैसे महोदधीमाजीं बुडबुडे । सिनानें दिसती ॥ २४२ ॥ 
कां आकाशीं गंधर्वनगर । भूतळीं पिपीलिका बांधे घर । 
नाना मेरुवरी सपूर । परमाणु बैसले ॥ २४३ ॥ 
विश्व आघवेंचि तयापरी । तया देवचक्रवर्तीचिया शरीरीं । 
अर्जुन तिये अवसरीं । देखता जाहला ॥ २४४ ॥ 


ततः स विस्मयाविष्टो हृष्टरोमा धनंजयः ।
प्रणम्य शिरसा देवं कृताझ्जलिरभाषत ॥ १४॥


तेथ एक विश्व एक आपण । ऐसें अळुमाळ होतें जें दुजेपण । 
तेंही आटोनि गेलें अंतःकरण । विरालें सहसा ॥ २४५ ॥ 
आंतु आनंदा चेइरें जाहलें । बाहेरि गात्रांचें बळ हारपोनि गेलें । 
आपाद पां गुंतलें । पुलकांचलें ॥ २४६ ॥ 
वार्षिये प्रथमदशे । वोहळलया शैलांचें सर्वांग जैसें । 
विरूढे कोमलांकुरीं तैसे । रोमांच जाहले ॥ २४७ ॥ 
शिवतला चंद्रकरीं । सोमकांतु द्रावो धरी । 
तैसिया स्वेदकणिका शरीरीं । दाटलिया ॥ २४८ ॥ 
माजीं सापडलेनि अलिकुळें । जळावरी कमळकळिका जेवीं आंदोळे । 
तेवीं आंतुलिया सुखोर्मीचेनि बळें । बाहेरि कांपे ॥ २४९ ॥ 
कर्पूरकर्दळीचीं गर्भपुटें । उकलतां कापुराचेनि कोंदाटें । 
पुलिका गळती तेवीं थेंबुटें । नेत्रौनि पडती ॥ २५० ॥
उदयलेनि सुधाकरें । जैसा भरलाचि समुद्र भरे । 
तैसा वेळोवेळां उर्मिभरें । उचंबळत असे ॥ २५१ ॥ 
ऐसा सात्त्विकांही आठां भावां । परस्परें वर्ततसे हेवा । 
तेथ ब्रह्मानंदाची जीवा । राणीव फावली ॥ २५२ ॥ 
तैसाचि तया सुखानुभवापाठीं । केला द्वैताचा सांभाळु दिठी । 
मग उसासौनि किरीटी । वास पाहिली ॥ २५३ ॥ 
तेथ बैसला होता जिया सवा । तियाचिया कडे मस्तक खालविला देवा । 
जोडूनि करसंपुट बरवा । बोलतु असे ॥ २५४ ॥ 


अर्जुन उवाच ।
पश्यामि देवांस्तव देव देहे सर्वांस्तथा भूतविशेषसंघान् ॥ 
ब्रह्माणमीशं कमलासनस्थ मृषींश्चसर्वानुरगांश्च दिव्यान् ॥ १५॥


म्हणे जयजयाजी स्वामी । नवल कृपा केली तुम्हीं । 
जें हें विश्वरूप कीं आम्हीं । प्राकृत देखों ॥ २५५ ॥ 
परि साचचि भलें केलें गोसाविया । मज परितोषु जाहला साविया । 
जी देखलासि जो इया । सृष्टीसी तूं आश्रयो ॥ २५६ ॥ 
देवा मंदराचेनि अंगलगें । ठायीं ठायीं श्वापदांचीं दांगें । 
तैसीं इयें तुझ्या देहीं अनेगें । देखतसें भुवनें ॥ २५७ ॥ 
अहो आकाशचिये खोळे । दिसती ग्रहगणांचीं कुळें । 
कां महावृक्षीं अविसाळें । पक्षिजातीचीं ॥ २५८ ॥ 
तयापरी श्रीहरी । तुझिया विश्वात्मकीं इये शरीरीं । 
स्वर्गु देखतसें अवधारीं । सुरगणेंसीं ॥ २५९ ॥ 
प्रभु महाभूतांचें पंचक । येथ देखत आहे अनेक । 
आणि भूतग्राम एकेक । भूतसृष्टीचें ॥ २६० ॥ 
जी सत्यलोकु तुजमाजीं आहे । देखिला चतुराननु हा नोहे ? । 
आणि येरीकडे जंव पाहें । तंव कैलासुही दिसे ॥ २६१ ॥ 
श्रीमहादेव भवानियेशीं । तुझ्या दिसतसे एके अंशीं । 
आणि तूंतेंही गा हृषीकेशी । तुजमाजीं देखे ॥ २६२ ॥ 
पैं कश्यपादि ऋषिकुळें । इयें तुझिया स्वरूपीं सकळें । 
देखतसें पाताळें । पन्नगेंशीं ॥ २६३ ॥ 
किंबहुना त्रैलोक्यपती । तुझिया एकेकाचि अवयवाचिये भिंती । 
इयें चतुर्दशभुवनें चित्राकृती । अंकुरलीं जाणों ॥ २६४ ॥ 
आणि तेथिंचे जे जे लोक । ते चित्ररचना जी अनेक । 
ऐसें देखतसे अलोकिक । गांभीर्य तुझें ॥ २६५ ॥ 


अनेकबाहूदरवक्त्रनेत्रं पश्यामि त्वां सर्वतोऽनंतरूपम् ।
नान्तं न मध्यं न पुनस्तवादिं पश्यामि विश्वेश्वर विश्वरूपम् ॥ १६॥


त्या दिव्यचक्षूंचेनि पैसें । चहुंकडे जंव पाहात असें । 
तंव दोर्दंडीं कां जैसें । आकाश कोंभैलें ॥ २६६ ॥ 
तैसे एकचि निरंतर । देवा देखत असें तुझे कर । 
करीत आघवेचि व्यापार । एकेचि काळीं ॥ २६७ ॥ 
मग महाशून्याचेनि पैसारें । उघडलीं ब्रह्मकटाहाचीं भांडारें । 
तैसीं देखतसें अपारें । उदरें तुझीं ॥ २६८ ॥ 
जी सहस्रशीर्षयाचें देखिलें । कोडीवरी होताति एकीवेळें । 
कीं परब्रह्मचि वदनफळें । मोडोनि आलें ॥ २६९ ॥ 
तैसीं वक्त्रें जी जेउतीं तेउतीं । तुझीं देखितसे विश्वमूर्ती । 
आणि तयाचिपरी नेत्रपंक्ती । अनेका सैंघ ॥ २७० ॥ 
हें असो स्वर्ग पाताळ । कीं भूमी दिशा अंतराळ । 
हे विवक्षा ठेली सकळ । मूर्तिमय देखतसें ॥ २७१ ॥
हें तुजवीण एकादियाकडे । परमाणूहि एतुला कोडें । 
अवकाशु पाहतसें परि न सांपडे । ऐसें व्यापिलें तुवां ॥ २७२ ॥ 
इये नानापरी अपरिमितें । जेतुलीं साठविलीं होतीं महाभूतें । 
तेतुलाहि पवाडु तुवां अनंतें । कोंदला देखतसें ॥ २७३ ॥ 
ऐसा कवणें ठायाहूनि तूं आलासी । एथ बैसलासि कीं उभा आहासि । 
आणि कवणिये मायेचिये पोटीं होतासी । तुझें ठाण केवढें ॥ २७४ ॥ 
तुझें रूप वय कैसें । तुजपैलीकडे काय असे । 
तूं काइसयावरी आहासि ऐसें । पाहिलें मियां ॥ २७५ ॥ 
तंव देखिलें जी आघवेंचि । तरि आतां तुज ठावो तूंचि । 
तूं कवणाचा नव्हेसि ऐसाचि । अनादि आयता ॥ २७६ ॥ 
तूं उभा ना बैठा । दिघडु ना खुजटा । 
तुज तळीं वरी वैकुंठा । तूंचि आहासी ॥ २७७ ॥ 
तूं रूपें आपणयांचि ऐसा । देवा तुझी तूंचि वयसा । 
पाठीं पोट परेशा । तुझें तूं गा ॥ २७८ ॥ 
किंबहुना आतां । तुझें तूंचि आघवें अनंता । 
हें पुढत पुढती पाहतां । देखिलें मियां ॥ २७९ ॥ 
परि या तुझिया रूपाआंतु । जी उणीव एक असे देखतु । 
जे आदि मध्य अंतु । तिन्हीं नाहीं ॥ २८० ॥ 
एऱ्हवीं गिंवसिलें आघवां ठायीं । परि सोय न लाहेचि कहीं । 
म्हणौनि त्रिशुद्धी हे नाहीं । तिन्ही एथ ॥ २८१ ॥ 
एवं आदिमध्यांतरहिता । तूं विश्वेश्वरा अपरिमिता । 
देखिलासि जी तत्त्वतां । विश्वरूपा ॥ २८२ ॥ 
तुज महामूर्तीचिया आंगी । उमटलिया पृथक् मूर्ती अनेगी । 
लेइलासी वानेपरींची आंगीं । ऐसा आवडतु आहासी ॥ २८३ ॥ 
नाना पृथक् मूर्ती तिया द्रुमवल्ली । तुझिया स्वरूपमहाचळीं । 
दिव्यालंकार फुलीं फळीं । सासिन्नलिया ॥ २८४ ॥ 
हो कां जे महोदधीं तूं देवा । जाहलासि तरंगमूर्ती हेलावा । 
कीं तूं एक वृक्षु बरवा । मूर्तिफळीं फळलासी ॥ २८५ ॥ 
जी भूतीं भूतळ मांडिलें । जैसें नक्षत्रीं गगन गुढलें । 
तैसें मूर्तिमय भरलें । देखतसें तुझें रूप ॥ २८६ ॥ 
जी एकेकीच्या अंगप्रांतीं । होय जाय हें त्रिजगती । 
एवढियाही तुझ्या आंगीं मूर्ती । कीं रोमा जालिया ॥ २८७ ॥ 
ऐसा पवाडु मांडूनि विश्वाचा । तूं कवण पां एथ कोणाचा । 
हें पाहिलें तंव आमुचा । सारथी तोचि तूं ॥ २८८ ॥ 
तरी मज पाहतां मुकुंदा । तूं ऐसाचि व्यापकु सर्वदा । 
मग भक्तानुग्रहें तया मुग्धा । रूपातें धरिसी ॥ २८९ ॥ 
कैसें चहूं भुजांचें सांवळें । पाहतां वोल्हावती मन डोळे । 
खेंव देऊं जाइजे तरी आकळे । दोहींचि बाहीं ॥ २९० ॥ 
ऐसी मूर्ति कोडिसवाणी कृपा । करूनि होसी ना विश्वरूपा । 
कीं अमुचियाचि दिठी सलेपा । जें सामान्यत्वें देखिती ॥ २९१ ॥ 
तरी आतां दिठीचा विटाळु गेला । तुवां सहजें दिव्यचक्षू केला । 
म्हणौनि यथारूपें देखवला । महिमा तुझा ॥ २९२ ॥ 
परी मकरतुंडामागिलेकडे । तोचि होतासि तूं एवढें । 
रूप जाहलासि हें फुडें । वोळखिलें मियां ॥ २९३ ॥ 


किरीटिनं गदिनं चक्रिणं च तेजोराशिं सर्वतो दीप्तिमन्तम् ।
पश्यामि त्वां दुर्निरीक्ष्यं समन्ताद्दीप्तानलार्कद्युतिमप्रमेयम् ॥ १७॥


नोहे तोचि हा शिरीं ? । मुकुट लेइलासि श्रीहरी । 
परी आतांचें तेज आणि थोरी । नवल कीं बहु हें ॥ २९४ ॥ 
तेंचि हें वरिलियेचि हातीं । चक्र परिजितया आयती । 
सांवरितासि विश्वमूर्ती । ते न मोडे खूण ॥ २९५ ॥ 
येरीकडे तेचि हे नोहे गदा । आणि तळिलिया दोनी भुजा निरायुधा । 
वागोरे सांवरावया गोविंदा । संसरिलिया ॥ २९६ ॥ 
आणि तेणेंचि वेगें सहसा । माझिया मनोरथासरिसा । 
जाहलासि विश्वरूपा विश्वेशा । म्हणौनि जाणें ॥ २९७ ॥ 
परी कायसें बा हें चोज । विस्मयो करावयाहि पाडू नाहीं मज । 
चित्त होऊनि जातसें निर्बुज । आश्चर्यें येणें ॥ २९८ ॥ 
हें एथ आथि कां येथ नाहीं । ऐसें श्वसोंही नये कांहीं । 
नवल अंगप्रभेची नवाई । कैसी कोंदलीं सैंघ ॥ २९९ ॥ 
एथ अग्नीचीही दिठी करपत । सूर्य खद्योतु तैसा हारपत । 
ऐसें तीव्रपण अद्भुत । तेजाचें यया ॥ ३०० ॥ 
हो कां महातेजाचिया महार्णवीं । बुडोनि गेली सृष्टी आघवी । 
कीं युगांतविजूंच्या पालवीं । झांकलें गगन ॥ ३०१ ॥ 
नातरी संहारतेजाचिया ज्वाळा । तोडोनि माचू बांधला अंतराळां । 
आतां दिव्य ज्ञानाचिया डोळां । पाहवेना ॥ ३०२ ॥ 
उजाळु अधिकाधिक बहुवसु । धडाडीत आहे अतिदाहसु । 
पडत दिव्यचक्षुंसही त्रासु । न्याहाळितां ॥ ३०३ ॥ 
हो कां जे महाप्रळयींचा भडाडु । होता काळाग्निरुद्राचिया ठायीं गूढु । 
तो तृतीयनयनाचा मढू । फुटला जैसा ॥ ३०४ ॥ 
तैसें पसरलेनि प्रकाशें । सैंघ पांचवनिया ज्वाळांचे वळसे । 
पडतां ब्रह्मकटाह कोळिसे । होत आहाती ॥ ३०५ ॥ 
ऐसा अद्भुत तेजोराशी । जन्मा नवल म्यां देखिलासी । 
नाहीं व्याप्ती आणि कांतीसी । पारु जी तुझिये ॥ ३०६ ॥ 


त्वमक्षरं परमं वेदितव्यं त्वमस्य विश्वस्य परं निधानम् ।
त्वमव्ययः शाश्वतधर्मगोप्ता सनातनस्त्वं पुरुषो मतो मे ॥ १८॥


देवा तूं अक्षर । औटाविये मात्रेसि पर । 
श्रुती जयाचें घर । गिंवसीत आहाती ॥ ३०७ ॥ 
जें आकाराचें आयतन । जें विश्वनिक्षेपैकनिधान । 
तें अव्यय तूं गहन । अविनाश जी ॥ ३०८ ॥ 
तूं धर्माचा वोलावा । अनादिसिद्ध तूं नित्य नवा । 
जाणें मी सदतिसावा । पुरुष विशेष तूं ॥ ३०९ ॥ 


अनादिमध्यान्तमनन्तवीर्यं अनन्तबाहुं शशिसूर्यनेत्रम् ।
पश्यामि त्वां दीप्तहुताशवक्त्रं स्वतेजसा विश्वमिदं तपन्तम् ॥ १९॥


तूं आदिमध्यांतरहितु । स्वसामर्थ्यें तूं अनंतु । 
विश्वबाहु अपरिमितु । विश्वचरण तूं ॥ ३१० ॥ 
पैं चंद्र चंडांशु डोळां । दावितासि कोपप्रसाद लीळा । 
एकां रुससी तमाचिया डोळां । एकां पाळितोसि कृपादृष्टी ॥ ३११ ॥ 
जी एवंविधा तूंतें । मी देखतसें हें निरुतें । 
पेटलें प्रळयाग्नीचें उजितें । तैसें वक्त्र हें तुझें ॥ ३१२ ॥ 
वणिवेनि पेटले पर्वत । कवळूनि ज्वाळांचे उभड उठत । 
तैसी चाटीत दाढा दांत । जीभ लोळे ॥ ३१३ ॥ 
इये वदनींचिया उबा । आणि जी सर्वांगकांतीचिया प्रभा । 
विश्व तातलें अति क्षोभा । जात आहे ॥ ३१४ ॥ 


द्यावापृथिव्योरिदमन्तरं हि व्याप्तं त्वयैकेन दिशश्च सर्वाः ।
दृष्ट्वाऽद्भुतं रूपमुग्रं तवेदं लोकत्रयं प्रव्यथितं महात्मन् ॥ २०॥


कां जे द्यौर्लोक आणि पाताळ । पृथिवी आणि अंतराळ । 
अथवा दशदिशा समाकुळ । दिशाचक्र ॥ ३१५ ॥ 
हें आघवेंचि तुंवा एकें । भरलें देखत आहे कौतुकें । 
परि गगनाहीसकट भयानकें । आप्लविजे जेवीं ॥ ३१६ ॥ 
नातरी अद्भुतरसाचिया कल्लोळीं । जाहली चवदाही भुवनांसि कडियाळीं । 
तैसें आश्चर्यचि मग मी आकळीं । काय एक ? ॥ ३१७ ॥ 
नावरे व्याप्ती हे असाधारण । न साहवे रूपाचें उग्रपण । 
सुख दूरी गेलें परि प्राण । विपायें धरीजे ॥ ३१८ ॥ 
देवा ऐसें देखोनि तूंतें । नेणों कैसें आलें भयाचें भरितें । 
आतां दुःखकल्लोळीं झळंबतें । तिन्हीं भुवनें ॥ ३१९ ॥ 
एऱ्हवीं तुज महात्मयाचें देखणें । तरि भयदुःखासि कां मेळवणें ? । 
परि हें सुख नव्हेचि जेणें गुणें । तें जाणवत आहे मज ॥ ३२० ॥ 
जंव तुझें रूप नोहे दिठें । तंव जगासि संसारिक गोमटें । 
आतां देखिलासि तरी विषयविटें । उपनला त्रासु ॥ ३२१ ॥ 
तेवींचि तुज देखिलियासाठीं । काय सहसा तुज देवों येईल मिठी । 
आणि नेदीं तरी शोकसंकटीं । राहों केवीं ? ॥ ३२२ ॥ 
म्हणौनि मागां सरों तंव संसारु । आडवीत येतसे अनिवारु । 
आणि पुढां तूं तंव अनावरु । न येसि घेवों ॥ ३२३ ॥ 
ऐसा माझारलिया सांकडां । बापुड्या त्रैलोक्याचा होतसे हुरडा । 
हा ध्वनि जी फुडा । चोजवला मज ॥ ३२४ ॥ 
जैसा आरंबळला आगीं । तो समुद्रा ये निवावयालागीं । 
तंव कल्लोळपाणियाचिया तरंगीं । आगळा बिहे ॥ ३२५ ॥ 
तैसें या जगासि जाहलें । तूंतें देखोनि तळमळित ठेलें । 
यामाजीं पैल भले । ज्ञानशूरांचे मेळावे ॥ ३२६ ॥ 


अमी हि त्वां सुरसंघा विशन्ति केचिद्भीताः प्राञ्जलयो गृणन्ति ।
स्वस्तीत्युक्त्वा महर्षिसिद्धसङ्घाः स्तुवन्ति त्वां सुतिभिः पुष्कलाभिः ॥ २१॥


हे तुझेनि आंगिकें तेजें । जाळूनि सर्व कर्मांचीं बीजें । 
मिळत तुज आंतु सहजें । सद्भावेसीं ॥ ३२७ ॥ 
आणिक एक सावियाचि भयभीरु । सर्वस्वें धरूनि तुझी मोहरु । 
तुज प्रार्थिताति करु । जोडोनियां ॥ ३२८ ॥ 
देवा अविद्यार्णवीं पडिलों । जी विषयवागुरें आंतुडलों । 
स्वर्गसंसाराचिया सांकडलों । दोहीं भागीं ॥ ३२९ ॥ 
ऐसें आमुचें सोडवणें । तुजवांचोनि कीजेल कवणें ? । 
तुज शरण गा सर्वप्राणें । म्हणत देवा ॥ ३३० ॥ 
आणि महर्षी अथवा सिद्ध । कां विद्याधरसमूह विविध । 
हे बोलत तुज स्वस्तिवाद । करिती स्तवन ॥ ३३१ ॥ 


रुद्रादित्या वसवो ये च साध्या विश्वेऽश्विनौ मरुतश्चोश्मपाश्च ।
गन्धर्वयक्षासुरसिद्धसङ्घा वीक्षन्ते त्वां विस्मिताश्चैव सर्वे ॥ २२॥


हे रुद्रादित्यांचे मेळावे । वसु हन साध्य आघवे । 
अश्विनौ देव विश्वेदेव विभवें । वायुही हे जी ॥ ३३२ ॥ 
अवधारा पितर हन गंधर्व । पैल यक्षरक्षोगण सर्व । 
जी महेंद्रमुख्य देव । कां सिद्धादिक ॥ ३३३ ॥ 
हे आघवेचि आपुलालिया लोकीं । सोत्कंठित अवलोकीं । 
हे महामूर्ती दैविकी । पाहात आहाती ॥ ३३४ ॥ 
मग पाहात पाहात प्रतिक्षणीं । विस्मित होऊनि अंतःकरणीं । 
करित निजमुकटीं वोवाळणी । प्रभुजी तुज ॥ ३३५ ॥ 
ते जय जय घोष कलरवें । स्वर्ग गाजविताती आघवे । 
ठेवित ललाटावरी बरवे । करसंपुट ॥ ३३६ ॥ 
तिये विनयद्रुमाचिये आरवीं । सुरवाडली सात्त्विकांची माधवी । 
म्हणौनि करसंपुटपल्लवीं । तूं होतासि फळ ॥ ३३७ ॥ 


रूपं महत्ते बहुवक्त्रनेत्रं महाबाहो बहुबाहूरुपादम् ।
बहूदरं बहुदंष्ट्राकरालं दृष्ट्वा लोकाः प्रव्यथितास्तथाऽहम् ॥ २३॥


जी लोचनां भाग्य उदेलें । मना सुखाचें सुयाणें पाहलें । 
जे अगाध तुझें देखिलें । विश्वरूप इहीं ॥ ३३८ ॥ 
हें लोकत्रयव्यापक रूपडें । पाहतां देवांही वचक पडे । 
याचें सन्मुखपण जोडें । भलतयाकडुनी ॥ ३३९ ॥ 
ऐसें एकचि परी विचित्रें । आणि भयानकें वक्त्रें । 
बहुलोचन हे सशस्त्रें । अनंतभुजा ॥ ३४० ॥ 
अनंत चारु बाहु चरण । बहूदर आणि नानावर्ण । 
कैसें प्रतिवदनीं मातलेपण । आवेशाचें ॥ ३४१ ॥ 
हो कां महाकल्पाचिया अंतीं । तवकलेनि यमें जेउततेउतीं । 
प्रळयाग्नीचीं उजितीं । आंबुखिलीं जैसीं ॥ ३४२ ॥ 
नातरी संहारत्रिपुरारीचीं यंत्रें । कीं प्रळयभैरवाचीं क्षेत्रें । 
नाना युगांतशक्तीचीं पात्रें । भूतखिचा वोढविलीं ॥ ३४३ ॥ 
तैसीं जियेतियेकडे । तुझीं वक्त्रें जीं प्रचंडें । 
न समाती दरीमाजीं सिंव्हाडे । तैसे दशन दिसती रागीट ॥ ३४४ ॥ 
जैसें काळरात्रीचेनि अंधारें । उल्हासत निघतीं संहारखेंचरें । 
तैसिया वदनीं प्रळयरुधिरें । काटलिया दाढा ॥ ३४५ ॥ 
हें असो काळें अवंतिलें रण । कां सर्व संहारें मातलें मरण । 
तैसें अतिभिंगुळवाणेंपण । वदनीं तुझिये ॥ ३४६ ॥ 
हे बापुडी लोकसृष्टी । मोटकीये विपाइली दिठी । 
आणि दुःखकालिंदीचिया तटीं । झाड होऊनि ठेली ॥ ३४७ ॥ 
तुज महामृत्यूचिया सागरीं । आतां हे त्रैलोक्य जीविताची तरी । 
शोकदुर्वातलहरी । आंदोळत असे ॥ ३४८ ॥ 
एथ कोपोनि जरी वैकुंठें । ऐसें हन म्हणिपैल अवचटें । 
जें तुज लोकांचें काई वाटे ? । तूं ध्यानसुख हें भोगीं ॥ ३४९ ॥ 
तरी जी लोकांचें कीर साधारण । वायां आड सूतसे वोडण । 
केवीं सहसा म्हणे प्राण । माझेचि कांपती ॥ ३५० ॥ 
ज्या मज संहाररुद्र वासिपे । ज्या मजभेणें मृत्यु लपे । 
तो मी एथें अहाळबाहळीं कांपें । ऐसें तुवां केलें ॥ ३५१ ॥ 
परि नवल बापा हे महामारी । इया नाम विश्वरूप जरी । 
हे भ्यासुरपणें हारी । भयासि आणी ॥ ३५२ ॥ 


नभःस्पृशं दीप्तमनेकवर्णं व्यात्ताननं दीप्तविशालनेत्रम् ।
दृष्ट्वा हि त्वां प्रव्यथितान्तरात्मा धृतिं न विन्दामि शमं च विष्णो ॥ २४॥


ठेलीं महाकाळेंसि हटेंतटें । तैसी किती{ए}कें मुखें रागिटें । 
इहीं वाढोनियां धाकुटें । आकाश केलें ॥ ३५३ ॥ 
गगनाचेंनि वाडपणें नाकळे । त्रिभुवनींचियाही वारिया न वेंटाळे । 
ययाचेनि वाफा आगी जळे । कैसें धडाडीत असे ॥ ३५४ ॥ 
तेवींचि एकसारिखें एक नोहे । एथ वर्णावर्णाचा भेदु आहे । 
हो कां जें प्रळयीं सावावो लाहे । वन्ह्ं ययाचा ॥ ३५५ ॥ 
जयाचिये आंगींची दीप्ती येवढी । जे त्रैलोक्य कीजे राखोंडी । 
कीं तयाही तोंडें आणि तोंडीं । दांत दाढा ॥ ३५६ ॥ 
कैसा वारया धनुर्वात चढला । समुद्र कीं महापुरीं पडिला । 
विषाग्नि मारा प्रवर्तला । वडवानळासी ॥ ३५७ ॥ 
हळाहळ आगी पियालें । नवल मरण मारा प्रवर्तलें । 
तैसें संहारतेजा या जाहलें । वदन देखा ॥ ३५८ ॥ 
परी कोणें मानें विशाळ । जैसें तुटलिया अंतराळ । 
आकाशासि कव्हळ । पडोनि ठेलें ॥ ३५९ ॥ 
नातरी काखे सूनि वसुंधरी । जैं हिरण्याक्षु रिगाला विवरीं । 
तैं उघडले हाटकेश्वरीं । जेवीं पाताळकुहर ॥ ३६० ॥ 
तैसा वक्त्रांचा विकाशु । माजीं जिव्हांचा आगळाचि आवेशु । 
विश्व न पुरे म्हणौनि घांसु । न भरीचि कोंडें ॥ ३६१ ॥ 
आणि पाताळव्याळांचिया फूत्कारीं । गरळज्वाळा लागती अंबरीं । 
तैसी पसरलिये वदनदरी- । माजीं हे जिव्हा ॥ ३६२ ॥ 
काढूनि प्रळयविजूंचीं जुंबाडें । जैसें पन्नासिलें गगनाचे हुडे । 
तैसे आवाळुवांवरी आंकडे । धगधगीत दाढांचे ॥ ३६३ ॥ 
आणि ललाटपटाचिये खोळे । कैसें भयातें भेडविताती डोळे । 
हो कां जे महामृत्यूचे उमाळे । कडवसां राहिले ॥ ३६४ ॥ 
ऐसें वाऊनि भयाचें भोज । एथ काय निपजवूं पाहातोसि काज । 
तें नेणों परी मज । मरणभय आलें ॥ ३६५ ॥ 
देवा विश्वरूप पहावयाचे डोहळे । केले तिये पावलों प्रतिफळें । 
बापा देखिलासि आतां डोळे । निवावे तैसे निवाले ॥ ३६६ ॥ 
अहो देहो पार्थिव कीर जाये । ययाची काकुळती कवणा आहे । 
परि आतां चैतन्य माझें विपायें । वांचे कीं न वांचे ॥ ३६७ ॥ 
एऱ्हवीं भयास्तव आंग कांपे । नावेक आगळें तरी मन तापे । 
अथवा बुद्धिही वासिपे । अभिमानु विसरिजे ॥ ३६८ ॥ 
परी येतुलियाही वेगळा । जो केवळ आनंदैककळा । 
तया अंतरात्मयाही निश्चळा । शियारी आली ॥ ३६९ ॥ 
बाप साक्षात्काराचा वेधु । कैसा देशधडी केला बोधु । 
हा गुरुशिष्यसंबंधु । विपायें नांदे ॥ ३७० ॥ 
देवा तुझ्या ये दर्शनीं । जें वैकल्य उपजलें आहे अंतःकरणीं । 
तें सावरावयालागीं गंवसणी । धैर्याची करितसें ॥ ३७१ ॥ 
तंव माझेनि नामें धैर्य हारपलें । कीं तयाहीवरी विश्वरूपदर्शन जाहलें । 
हें असो परि मज भलें आतुडविलें । उपदेशा इया ॥ ३७२ ॥ 
जीव विसंवावयाचिया चाडा । सैंघ धांवाधांवी करितसे बापुडा । 
परि सोयही कवणेंकडां । न लभे एथ ॥ ३७३ ॥ 
ऐसें विश्वरूपाचिया महामारी । जीवित्व गेलें आहें चराचरीं । 
जी न बोलें तरि काय करीं । कैसेनि राहें ? ॥ ३७४ ॥ 


दंष्ट्राकरालानि च ते मुखानि दृष्ट्वैव कालानलसन्निभानि ।
दिशो न जाने न लभे च शर्म प्रसीद देवेश जगन्निवास ॥ २५॥


पैं अखंड डोळ्यांपुढें । फुटलें जैसें महाभयाचें भांडें । 
तैशीं तुझीं मुखें वितंडें । पसरलीं देखें ॥ ३७५ ॥ 
असो दांत दाढांची दाटी । न झांकवे मा दों दों वोठीं । 
सैंघ प्रळयशस्त्रांचिया दाट कांटी । लागलिया जैशा ॥ ३७६ ॥ 
जैसें तक्षका विष भरलें । हो कां जे काळरात्रीं भूत संचरलें । 
कीं आग्नेयास्त्र परजिलें । वज्राग्नि जैसें ॥ ३७७ ॥ 
तैशीं तुझीं वक्त्रें प्रचंडें । वरि आवेश हा बाहेरी वोसंडे । 
आले मरणरसाचे लोंढे । आम्हांवरी ॥ ३७८ ॥ 
संहारसमयींचा चंडानिळु । आणि महाकल्पांत प्रळयानळु । 
या दोहीं जैं होय मेळु । तैं काय एक न जळे ? ॥ ३७९ ॥ 
तैसीं संहारकें तुझीं मुखें । देखोनि धीरु कां आम्हां पारुखे ? । 
आतां भुललों मी दिशा न देखें । आपणपें नेणें ॥ ३८० ॥ 
मोटकें विश्वरूप डोळां देखिलें । आणि सुखाचें अवर्षण पडिलें । 
आतां जापाणीं जापाणीं आपुलें । अस्ताव्यस्त हें ॥ ३८१ ॥ 
ऐसें करिसी म्हणौनि जरी जाणें । तरी हे गोष्टी सांगावीं कां मी म्हणें । 
आतां एक वेळ वांचवी जी प्राणें । या स्वरूपप्रळयापासोनि ॥ ३८२ ॥ 
जरी तूं गोसावी आमुचा अनंता । तरी सुईं वोडण माझिया जीविता । 
सांटवीं पसारा हा मागुता । महामारीचा ॥ ३८३ ॥ 
आइकें सकळ देवांचिया परदेवते । तुवां चैतन्यें गा विश्व वसतें । 
तें विसरलासी हें उपरतें । संहारूं आदरिलें ॥ ३८४ ॥ 
म्हणौनि वेगीं प्रसन्न होईं देवराया । संहरीं संहरीं आपुली माया । 
काढीं मातें महाभया- । पासोनियां ॥ ३८५ ॥
हा ठायवरी पुढतपुढतीं । तूंतें म्हणिजे बहुवा काकुळती । 
ऐसा मी विश्वमूर्ती । भेडका जाहलों ॥ ३८६ ॥ 
जैं अमरावतीये आला धाडा । तैं म्यां एकलेनि केला उवेडा । 
जो मी काळाचियाही तोंडा । वासिपु न धरीं ॥ ३८७ ॥ 
परी तया आंतुल नव्हे हें देवा । एथ मृत्यूसही करूनि चढावा । 
तुवां आमुचाचि घोटू भरावा । या सकळ विश्वेंसीं ॥ ३८८ ॥ 
कैसा नव्हता प्रळयाचा वेळु । गोखा तूंचि मिनलासि काळु । 
बापुडा हा त्रिभुवनगोळु । अल्पायु जाहला ॥ ३८९ ॥ 
अहा भाग्या विपरीता । विघ्न उठिलें शांत करितां । 
कटाकटा विश्व गेलें आतां । तूं लागलासि ग्रासूं ॥ ३९० ॥ 
हें नव्हे मा रोकडें । सैंघ पसरूनियां तोंडें । 
कवळितासि चहूंकडे । सैन्यें इयें ॥ ३९१ ॥ 


अमी च त्वां धृतराष्ट्रस्य पुत्राः सर्वे सहैवावनिपालसङ्घैः ।
भीष्मो द्रोणः सूतपुत्रस्तथाऽसौ सहास्मदीयैरपि योधमुख्यैः ॥ २६॥


नोहेति ? हे कौरवकुळींचे वीर । आंधळिया धृतराष्ट्राचे कुमर । 
हे गेले गेले सहपरिवार । तुझिया वदनीं ॥ ३९२ ॥ 
आणि जे जे यांचेनि सावायें । आले देशोदेशींचे राये । 
तयांचें सांगावया जावों न लाहे । ऐसें सरकटित आहासी ॥ ३९३ ॥ 
मदमुखाचिया संघटा । घेत आहासि घटघटां । 
आरणीं हन थाटा । देतासि मिठी ॥ ३९४ ॥ 
जंत्रावरिचील मार । पदातींचे मोगर । 
मुखाआंत भार । हारपताति मा ॥ ३९५ ॥ 
कृतांताचिया जावळी । जें एकचि विश्वातें गिळी । 
तियें कोटीवरी सगळीं । गिळितासि शस्त्रें ॥ ३९६ ॥ 
चतुरंगा परिवारा । संजोडियां रहंवरां । 
दांत न लाविसी मा परमेश्वरा । कसा तुष्टलासि बरवा ॥ ३९७ ॥ 
हां गा भीष्मा{ऐ}सा कवणु । सत्यशौर्यनिपुणु । 
तोही आणि ब्राह्मण द्रोणु । ग्रासिलासि कटकटा ॥ ३९८ ॥ 
अहा सहस्रकराचा कुमरु । एथ गेला गेला कर्णवीरु । 
आणि आमुचिया आघवयांचा केरु । फेडिला देखें ॥ ३९९ ॥ 
कटकटा धातया । कैसें जाहलें अनुग्रहा यया । 
मियां प्रार्थूनि जगा बापुडिया । आणिलें मरण ॥ ४०० ॥ 
मागां थोडिया बहुवा उपपत्ती । येणें सांगितलिया विभूती । 
तैसा नसेचि मा पुढती । बैसलों पुसों ॥ ४०१ ॥ 
म्हणौनि भोग्य तें त्रिशुद्धी न चुके । आणि बुद्धिही होणारासारिखी ठाके । 
माझ्या कपाळीं पिटावें लोकें । तें लोटेल कांह्यां ॥ ४०२ ॥ 
पूर्वीं अमृतही हातां आलें । परी देव नसतीचि उगले । 
मग काळकूट उठविलें । शेवटीं जैसें ॥ ४०३ ॥ 
परी तें एकबगीं थोडें । केलिया प्रतिकारामाजिवडें । 
आणि तिये अवसरीचें तें सांकडें । निस्तरविलें शंभू ॥ ४०४ ॥ 
आतां हा जळतां वारा कें वेंटाळे ? । कोणा हे विषा भरलें गगन गिळे ? । 
महाकाळेंसि कें खेळें ? । आंगवत असे ॥ ४०५ ॥ 
ऐसा अर्जुन दुःखें शिणतु । शोचित असे जिवाआंतु । 
परी न देखें तो प्रस्तुतु । अभिप्राय देवाचा ॥ ४०६ ॥
जे मी मारिता हे कौरव मरते । ऐसेनि वेंटाळिला होता मोहें बहुतें । 
तो फेडावयालागीं अनंतें । हें दाखविलें निज ॥ ४०७ ॥ 
अरे कोण्ही कोणातें न मारी । एथ मीचि हो सर्व संहारीं । 
हें विश्वरूपव्याजें हरी । प्रकटित असे ॥ ४०८ ॥ 
परी वायांचि व्याकुलता । ते न चोजवेचि पंडुसुता । 
मग अहा कंपु नव्हता । वाढवित असे ॥ ४०९ ॥


वक्त्राणि ते त्वरमाणा विशन्ति दंष्ट्राकरालानि भयानकानि ।
केचिद्विलग्ना दशनान्तरेषु संदृश्यन्ते चूर्णितैरुत्तमाङ्गैः ॥ २७॥


तेथ म्हणे पाहा हो एके वेळे । सासिकवचेंसि दोन्ही दळें । 
वदनीं गेलीं आभाळें । गगनीं कां जैसीं ॥ ४१० ॥ 
कां महाकल्पाचिया शेवटीं । जैं कृतांतु कोपला होय सृष्टी । 
तैं एकविसांही स्वर्गां मिठी । पाताळासकट दे ॥ ४११ ॥ 
नातरी उदासीनें दैवें । संचकाचीं वैभवें । 
जेथींचीं तेथ स्वभावें । विलया जाती ॥ ४१२ ॥ 
तैसीं सासिन्नलीं सैन्यें एकवटें । इये मुखीं जाहलीं प्रविष्टें । 
परी एकही तोंडौनि न सुटे । कैसें कर्म देखा ॥ ४१३ ॥ 
अशोकाचे अंगवसे । चघळिले कऱ्हेनि जैसे । 
लोक वक्त्रामाजीं तैसे । वायां गेले ॥ ४१४ ॥ 
परि सिसाळें मुकुटेंसीं । पडिली दाढांचे सांडसीं । 
पीठ होत कैसीं । दिसत आहाती ॥ ४१५ ॥ 
तियें रत्नें दांतांचिये सवडीं । कूट लागलें जिभेच्या बुडीं । 
कांहीं कांहीं आगरडीं । द्रंष्ट्रांचीं माखलीं ॥ ४१६ ॥ 
हो कां जे विश्वरूपें काळें । ग्रासिलीं लोकांचीं शरीरें बळें । 
परि जीवित्व देहींचीं सिसाळें । अवश्य कीं राखिलीं ॥ ४१७ ॥ 
तैसीं शरीरामाजीं चोखडीं । इयें उत्तमांगें होतीं फुडीं । 
म्हणौनि महाकाळाचियाही तोंडीं । परि उरलीं शेखीं ॥ ४१८ ॥ 
मग म्हणे हें काई । जन्मलयां आन मोहरचि नाहीं । 
जग आपैसेंचि वदनडोहीं । संचारताहे ॥ ४१९ ॥ 
यया आपेंआप आघविया सृष्टी । लागलिया आहाति वदनाच्या वाटीं । 
आणि हा जेथिंचिया तेथ मिठी । देतसे उगला ॥ ४२० ॥ 
ब्रह्मादिक समस्त । उंचा मुखामाजीं धांवत । 
येर सामान्य हे भरत । ऐलीच वदनीं ॥ ४२१ ॥ 
आणीकही भूतजात । तें उपजलेचि ठायीं ग्रासित । 
परि याचिया मुखा निभ्रांत । न सुटेचि कांहीं ॥ ४२२ ॥ 


यथा नदीनाम् बहवोऽम्बुवेगाः समुद्रमेवाभिमुखा द्रवन्ति ।
तथा तवामी नरलोकवीरा विशन्ति वक्त्राण्यभिविज्वलन्ति ॥ २८॥


जैसे महानदीचे वोघ । वहिले ठाकिती समुद्राचें आंग । 
तैसें आघवाचिकडूनि जग । प्रवेशत मुखीं ॥ ४२३ ॥ 
आयुष्यपंथें प्राणिगणी । करोनि अहोरात्रांची मोवणी । 
वेगें वक्त्रामिळणीं । साधिजत आहाती ॥ ४२४ ॥ 


यथा प्रदीप्तं ज्वलनं पतङ्गा विशन्ति नाशाय समृद्धवेगाः ।
तथैव नाशाय विशन्ति लोका स्तवापि वक्त्राणि समृद्धवेगाः ॥ २९॥


जळतया गिरीच्या गवखा- । माजीं घापती पतंगाचिया झाका । 
तैसे समग्र लोक देखा । इये वदनीं पडती ॥ ४२५ ॥ 
परि जेतुलें येथ प्रवेशलें । तें तातलिया लोहें पाणीचि पां गिळिलें । 
वहवटींहि पुसिलें । नामरूप तयांचें ॥ ४२६ ॥ 


लेलिह्यसे ग्रसमानः समन्ताल्लोकान्समग्रान्वदनैर्ज्वद्भिः ।
तेजोभिरापूर्य जगत्समग्रं भासस्तवोग्राः प्रतपन्ति विष्णो ॥ ३०॥


आणि येतुलाही आरोगण । करितां भुके नाहीं उणेपण । 
कैसें दीपन असाधारण । उदयलें यया ॥ ४२७ ॥ 
जैसा रोगिया ज्वराहूनि उठिला । का भणगा दुकाळु पाहला । 
तैसा जिभांचा लळलळाटु देखिला । आवाळुवें चाटितां ॥ ४२८ ॥ 
तैसें आहाराचे नांवें कांहीं । तोंडापासूनि उरलेंचि नाहीं । 
कैसी समसमीत नवाई । भुकेलेपणाची ॥ ४२९ ॥ 
काय सागराचा घोंटु भरावा ? । कीं पर्वताचा घांसु करावा ? । 
ब्रह्मकटाहो घालावा । आघवाचि दाढे ॥ ४३० ॥ 
दिशा सगळियाचि गिळाविया । चांदिणिया चाटूनि घ्याविया । 
ऐसें वर्तत आहे साविया । लोलुप्य बा तुझें ॥ ४३१ ॥ 
जैसा भोगीं कामु वाढे । कां इंधनें आगीसि हाकाक चढे । 
तैसी खातखातांचि तोंडें । खाखांतें ठेलीं ॥ ४३२ ॥ 
कैसें एकचि केवढें पसरलें । त्रिभुवन जिव्हाग्रीं आहे टेकलें । 
जैसें कां कवीठ घातलें । वडवानळीं ॥ ४३३ ॥ 
ऐसीं अपार वदनें । आतां येतुलीं कैंचीं त्रिभुवनें । 
कां आहारु न मिळतां येणें मानें । वाढविलीं सैंघ ॥ ४३४ ॥ 
अगा हा लोकु बापुडा । जाहला वदनज्वाळां वरपडा । 
जैसी वणवेयाचिया वेढां । सांपडती मृगें ॥ ४३५ ॥ 
आतां तैसें यां विश्वा जाहालें । देव नव्हे हें कर्म आलें । 
कां जग चळचळां पांगिलें । काळजाळें ॥ ४३६ ॥ 
आतां इये अंगप्रभेचिये वागुरे । कोणीकडूनि निगिजैल चराचरें । 
हीं वक्त्रें नोहेती जोहारें । वोडवलीं जगा ॥ ४३७ ॥ 
आगी आपुलेनि दाहकपणें । कैसेनि पोळिजे तें नेणे । 
परी जया लागे तया प्राणें । सुटिकाची नाहीं ॥ ४३८ ॥ 
नातरी माझेनि तिखटपणें । कैसें निवटे हें शस्त्र कायि जाणें । 
कां आपुलियां मारा नेणें । विष जैसें ॥ ४३९ ॥ 
तैसी तुज कांहीं । आपुलिया उग्रपणाची सेचि नाहीं । 
परी ऐलीकडिले मुखीं खाई । हो सरली जगाची ॥ ४४० ॥ 
अगा आत्मा तूं एकु । सकळ विश्वव्यापकु । 
तरी कां आम्हां अंतकु । तैसा वोडवलासी ? ॥ ४४१ ॥ 
तरी मियां सांडिली जीवित्वाची चाड । आणि तुवांही न धरावी भीड । 
मनीं आहे तें उघड । बोल पां सुखें ॥ ४४२ ॥ 
किती वाढविसी या उग्ररूपा । आंगींचें भगवंतपण आठवीं बापा । 
नाहीं तरी कृपा । मजपुरती पाही ॥ ४४३ ॥ 


आख्याहि मे को भवानुग्ररूपो नमोऽस्तु ते देववर प्रसीद ।
विज्ञातुमिच्छामिभवन्तमाद्यं न हि प्रजानामि तव प्रवृत्तिम् ॥ ३१॥


तरी एक वेळ वेदवेद्या । जी त्रिभुवनैक आद्या । 
विनवणी विश्ववंद्या । आइकें माझी ॥ ४४४ ॥ 
ऐसें बोलोनि वीरें । चरण नमस्कारिलें शिरें । 
मग म्हणें तरी सर्वेश्वरें । अवधारिजो ॥ ४४५ ॥ 
मियां होआवया समाधान । जी पुसिलें विश्वरूपध्यान । 
आणि एकेंचि काळें त्रिभुवन । गिळितुचि उठिलासी ॥ ४४६ ॥ 
तरी तूं कोण कां येतुलीं । इयें भ्यासुरें मुखें कां मेळविलीं । 
आघवियाचि करीं परिजिलीं । शस्त्रें कांह्या ॥ ४४७ ॥ 
जी जंव तंव रागीटपणें । वाढोनि गगना आणितोसि उणें । 
कां डोळे करूनि भिंगुळवाणे । भेडसावीत आहासी ॥ ४४८ ॥ 
एथ कृतांतेंसि देवा । कासया किजतसे हेवा । 
हा आपुला तुवां सांगावा । अभिप्राय मज ॥ ४४९ ॥ 
या बोला म्हणे अनंतु । मी कोण हें आहासी पुसतु । 
आणि कायिसयालागीं असे वाढतु । उग्रतेसी ॥ ४५० ॥ 

श्रीभगवानुवाच ।
कालोऽस्मि लोकक्षयकृत्प्रवृद्धो लोकान् समाहर्तुमिह प्रवृत्तः ॥ 
ऋतेऽपि त्वां न भविष्यन्ति सर्वे येऽवस्थिताः प्रत्यनीकेषु योधाः ॥ ३२॥

तरी मी काळु गा हें फुडें । लोक संहारावयालागीं वाढें । 
सैंघ पसरिलीं आहातीं तोंडें । आतां ग्रासीन हें आघवें ॥ ४५१ ॥ 
एथ अर्जुन म्हणे कटकटा । उबगिलों मागिल्या संकटा । 
म्हणौनि आळविला तंव वोखटा । उवाइला हा ॥ ४५२ ॥ 
तेवींचि कठिण बोलें आसतुटी । अर्जुन होईल हिंपुटी । 
म्हणौनि सवेंचि म्हणे किरीटी । परि आन एक असे ॥ ४५३ ॥ 
तरी आतांचिये संहारवाहरे । तुम्हीं पांडव असा बाहिरे । 
तेथ जातजातां धनुर्धरें । सांवरिले प्राण ॥ ४५४ ॥ 
होता मरणमहामारीं गेला । तो मागुता सावधु जाहला । 
मग लागला बोला । चित्त देऊं ॥ ४५५ ॥ 
ऐसें म्हणिजत आहे देवें । अर्जुना तुम्ही माझें हें जाणावें । 
येर जाण मी आघवें । सरलों ग्रासूं ॥ ४५६ ॥ 
वज्रानळीं प्रचंडीं । जैसी घापे लोणियाची उंडी । 
तैसें जग हें माझिया तोंडीं । तुवां देखिलें जें ॥ ४५७ ॥ 
तरी तयामाझारीं कांहीं । भरंवसेनि उणें नाहीं । 
इये वायांचि सैन्यें पाहीं । बरवतें आहाती ॥ ४५८ ॥ 
ऐसा चतुरंगाचिया संपदा । करित महाकाळेंसीं स्पर्धा । 
वांटिवेचिया मदा । वघळले जे ॥ ४५९ ॥ 
हे जे मिळोनियां मेळे । कुंथती वीरवृत्तीचेनि बळें । 
यमावरी गजदळें । वाखाणिजताती ॥ ४६० ॥ 
म्हणती सृष्टीवरी सृष्टी करूं । आण वाहूनि मृत्यूतें मारूं । 
आणि जगाचा भरूं । घोंटु यया ॥ ४६१ ॥ 
पृथ्वी सगळीचि गिळूं । आकाश वरिच्यावरी जाळूं । 
कां बाणवरी खिळूं । वारयातें ॥ ४६२ ॥ 
बोल हतियेराहूनि तिखट । दिसती अग्निपरिस दासट । 
मारकपणें काळकूट । महुर म्हणत ॥ ४६३ ॥ 
तरी हे गंधर्वनगरींचे उमाळे । जाण पोकळीचे पेंडवळें । 
अगा चित्रीव फळें । वीर हे देखें ॥ ४६४ ॥ 
हां गा मृगजळाचा पूर आला । दळ नव्हे कापडाचा साप केला । 
इया शृंगारूनियां खाला । मांडिलिया पैं ॥ ४६५ ॥


तस्मात्त्वमुत्तिष्ठ यशो लभस्व जित्वा शत्रून्भुंक्ष्व राज्यं समृद्धम् ।
मयैवैते निहताः पूर्वमेव निमित्तमात्रं भव सव्यसाचिन् ॥ ३३॥


येर चेष्टवितें जें बळ । तें मागांचि मियां ग्रासिलें सकळ । 
आतां कोल्हारिचे वेताळ । तैसे निर्जीव हे आहाती ॥ ४६६ ॥ 
हालविती दोरी तुटली । तरी तियें खांबावरील बाहुलीं । 
भलतेणें लोटिलीं । उलथोनि पडती ॥ ४६७ ॥ 
तैसा सैन्याचा यया बगा । मोडतां वेळू न लगेल पैं गा । 
म्हणौनि उठीं उठीं वेगां । शाहाणा होईं ॥ ४६८ ॥ 
तुवां गोग्रहणाचेनि अवसरें । घातलें मोहनास्त्र एकसरें । 
मग विराटाचेनि महाभेडें उत्तरें । आसडूनि नागाविलें ॥ ४६९ ॥ 
आतां हें त्याहूनि निपटारें जहालें । निवटीं आयितें रण पडिलें । 
घेईं यश रिपु जिंतिले । एकलेनि अर्जुनें ॥ ४७० ॥ 
आणि कोरडें यशचि नोहे । समग्र राज्यही आलें आहे । 
तूं निमित्तमात्रचि होयें । सव्यसाची ॥ ४७१ ॥ 


द्रोणं च भीष्मं च जयद्रथं च कर्णां तथान्यानपि योधवीरान् ।
मया हतांस्त्वं जहि मा व्यथिष्ठा युध्यस्व जेतासि रणे सपत्‌नान् ॥ ३४॥ 


द्रोणाचा पाडु न करीं । भीष्माचें भय न धरीं । 
कैसेनि कर्णावरी । परजूं हें न म्हण ॥ ४७२ ॥ 
कोण उपायो जयद्रथा कीजे । हें न चिंतूं चित्त तुझें । 
आणिकही आथि जे जे । नावाणिगे वीर ॥ ४७३ ॥ 
तेही एक एक आघवें । चित्रींचे सिंहाडे मानावे । 
जैसे वोलेनि हातें घ्यावें । पुसोनियां ॥ ४७४ ॥
यावरी पांडवा । काइसा युद्धाचा मेळावा ? । 
हा आभासु गा आघवा । येर ग्रासिलें मियां ॥ ४७५ ॥ 
जेव्हां तुवां देखिले । हे माझिया वदनीं पडिले । 
तेव्हांचि यांचें आयुष्य सरलें । आतां रितीं सोपें ॥ ४७६ ॥ 
म्हणौनि वहिला उठीं । मियां मारिले तूं निवटीं । 
न रिगे शोकसंकटीं । नाथिलिया ॥ ४७७ ॥ 
आपणचि आडखिळा कीजे । तो कौतुकें जैसा विंधोनि पाडिजे । 
तैसें देखें गा तुझें । निमित्त आहे ॥ ४७८ ॥ 
बापा विरुद्ध जें जाहलें । तें उपजतांचि वाघें नेलें । 
आतां राज्येंशीं संचलें । यश तूं भोगीं ॥ ४७९ ॥ 
सावियाचि उतत होते दायाद । आणि बळिये जगीं दुर्मद । 
ते वधिले विशद । सायासु न लागतां ॥ ४८० ॥ 
ऐसिया इया गोष्टी । विश्वाच्या वाक्पटीं । 
लिहूनि घाली किरीटी । जगामाजीं ॥ ४८१ ॥ 


संजय उवाच ।
एतच्छ्रुत्वा वचनं केशवस्य कृताञ्जलिर्वेपमानः किरीटी ॥ 
नमस्कृत्वा भूय एवाह कृष्णं सगद्गदं भीतभीतः प्रणम्य ॥ ३५॥


ऐसी आघवीचि हे कथा । तया अपूर्ण मनोरथा । 
संजयो सांगे कुरुनाथा । ज्ञानदेवो म्हणे ॥ ४८२ ॥ 
मग सत्यलोकौनि गंगाजळ । सुटलिया वाजत खळाळ । 
तैशी वाचा विशाळ । बोलतां तया ॥ ४८३ ॥ 
नातरी महामेघांचे उमाळे । घडघडीत एके वेळे । 
कां घुमघुमिला मंदराचळें । क्षीराब्धी जैसा ॥ ४८४ ॥ 
तैसें गंभीरें महानादें । हें वाक्य विश्वकंदें । 
बोलिलें अगाधें । अनंतरूपें ॥ ४८५ ॥ 
तें अर्जुनें मोटकें ऐकिलें । आणि सुख कीं भय दुणावलें । 
हें नेणों परि कांपिन्नलें । सर्वांग तयाचें ॥ ४८६ ॥ 
सखोलपणें वळली मोट । आणि तैसेचि जोडले करसंपुट । 
वेळोवेळां ललाट । चरणीं ठेवी ॥ ४८७ ॥ 
तेवींचि कांहीं बोलों जाये । तंव गळा बुजालाचि ठाये । 
हें सुख कीं भय होये । हें विचारा तुम्हीं ॥ ४८८ ॥ 
परि तेव्हां देवाचेनि बोलें । अर्जुना हें ऐसें जाहलें । 
मियां पदांवरूनि देखिलें । श्लोकींचिया ॥ ४८९ ॥ 
मग तैसाचि भेणभेण । पुढती जोहारूनि चरण । 
मग म्हणे जी आपण । ऐसें बोलिलेती ॥ ४९० ॥ 


अर्जुन उवाच ।
स्थाने हृषीकेश तव प्रकीर्त्या जगत्प्रहृष्यत्यनुरज्यते च ॥ 
रक्षांसि भीतानि दिशो द्रवन्ति सर्वे नमस्यन्ति च सिद्धसंघाः ॥ ३६॥


ना तरी अर्जुना मी काळु । आणि ग्रासिजे तो माझा खेळु । 
हा बोलु तुझा कीर अढळु । मानूं आम्ही ॥ ४९१ ॥ 
परि तुवां जी काळें । आजि स्थितीचिये वेळे । 
ग्रासिजे हें न मिळे । विचारासी ॥ ४९२ ॥ 
कैसेनि आंगींचें तारुण्य काढावें ? । कैचें नव्हे तें वार्धक्य आणावें ? । 
म्हणौनि करूं म्हणसी तें नव्हे । बहुतकरुनी ॥ ४९३ ॥ 
हां जी चौपाहारी न भरतां । कोणेही वेळे श्रीअनंता । 
काय माध्यान्हीं सविता । मावळतु आहे ? ॥ ४९४ ॥ 
पैं तुज अखंडिता काळा । तिन्ही आहाती जी वेळा । 
त्या तिन्ही परी सबळा । आपुलालिया समयीं ॥ ४९५ ॥ 
जे वेळीं हों लागे उत्पत्ती । ते वेळीं स्थिति प्रळयो हारपती । 
आणि स्थितिकाळीं न मिरविती । उत्पत्ति प्रळयो ॥ ४९६ ॥ 
पाठीं प्रळयाचिये वेळे । उत्पत्ति स्थिति मावळे । 
हें कायसेनही न ढळे । अनादि ऐसें ॥ ४९७ ॥ 
म्हणौनि आजि तंव भरें भोगें । स्थिति वर्तिजत आहे जगें । 
एथ ग्रसिसी तूं हें न लगे । माझ्या जीवीं ॥ ४९८ ॥ 
तंव संकेतें देव बोले । अगा या दोन्ही सैन्यांसीचि मरण पुरलें । 
तें प्रत्यक्षचि तुज दाविलें । येर यथाकाळें जाण ॥ ४९९ ॥ 
हा संकेतु जंव अनंता । वेळु लागला बोलतां । 
तंव अर्जुनें लोकु मागुता । देखिला यथास्थिति ॥ ५०० ॥ 
मग म्हणतसे देवा । तूं सूत्रीं विश्वलाघवा । 
जग आला मा आघवा । पूर्वस्थिति पुढती ॥ ५०१ ॥ 
परी पडिलिया दुःखसागरीं । तूं काढिसी कां जयापरी । 
ते कीर्ति तुझी श्रीहरी । आठवित असे ॥ ५०२ ॥ 
कीर्ति आठवितां वेळोवेळां । भोगितसें महासुखाचा सोहळा । 
तेथ हर्षामृतकल्लोळा । वरी लोळत आहें ॥ ५०३ ॥ 
देवा जियालेपणें जग । धरी तुझ्या ठायीं अनुराग । 
आणि दुष्टां तयां भंग । अधिकाधिक ॥ ५०४ ॥ 
पैं त्रिभुवनींचिया राक्षसां । महाभय तूं हृषीकेशा । 
म्हणौनि पळताती दाही दिशां । पैलीकडे ॥ ५०५ ॥ 
येथ सुर नर सिद्ध किन्नर । किंबहुना चराचर । 
ते तुज देखोनि हर्षनिर्भर । नमस्कारित असती ॥ ५०६ ॥ 


कस्माच्च ते न नमेरन्महात्मन् गरीयसे ब्रह्मणोऽप्यादिकर्त्रे ।
अनन्त देवेश जगन्निवास त्वमक्षरं सदसत्तत्परं यत् ॥ ३७॥


एथ गा कवणा कारणा । राक्षस हे नारायणा । 
न लगतीचि चरणा । पळते जाहले ॥ ५०७ ॥ 
आणि हें काय तूंतें पुसावें । येतुलें आम्हांसिही जाणवे । 
तरी सूर्योदयीं राहावें । कैसेनि तमें ? ॥ ५०८ ॥ 
जी तूं प्रकाशाचा आगरु । आणि जाहला आम्हासि गोचरू । 
म्हणौनिया निशाचरां केरु । फिटला सहजें ॥ ५०९ ॥ 
हें येतुले दिवस आम्हां । कांहीं नेणवेचि श्रीरामा । 
आतां देखतसों महिमा । गंभीर तुझा ॥ ५१० ॥ 
जेथूनि नाना सृष्टींचिया वोळी । पसरती भूतग्रामाचिया वेली । 
तया महद्ब्रह्मातें व्याली । दैविकी इच्छा ॥ ५११ ॥ 
देवो निःसीम तत्त्व सदोदितु । देवो निःसीम गुण अनंतु । 
देवो निःसीम साम्य सततु । नरेंद्र देवांचा ॥ ५१२ ॥ 
जी तूं त्रिजगतिये वोलावा । अक्षर तूं सदाशिवा । 
तूंचि सदसत् देवा । तयाही अतीत तें तूं ॥ ५१३ ॥ 


त्वमादिदेवः पुरुषः पुराणस्त्वमस्य विश्वस्य परं निधानम् ।
वेत्तासि वेद्यं च परं च धाम त्वया ततं विश्वमनन्तरूप ॥ ३८॥


तूं प्रकृतिपुरुषांचिया आदी । जी महत्तत्वां तूंचि अवधी । 
स्वयें तूं अनादि । पुरातनु ॥ ५१४ ॥ 
तूं सकळ विश्वजीवन । जीवांसि तूंचि निधान । 
भूतभविष्याचें ज्ञान । तुझ्याचि हातीं ॥ ५१५ ॥ 
जी श्रुतीचियां लोचनां । स्वरूपसुख तूंचि अभिन्ना । 
त्रिभुवनाचिया आयतना । आयतन तूं ॥ ५१६ ॥ 
म्हणौनि जी परम । तूंतें म्हणिजे महाधाम । 
कल्पांतीं महद्ब्रह्म । तुजमाजीं रिगे ॥ ५१७ ॥ 
किंबहुना तुवां देवें । विश्व विस्तारिलें आहे आघवें । 
तरि अनंतरूपा वानावें । कवणें तूंतें ॥ ५१८ ॥ 


वायुर्यमोग्निर्वरुणः शशाङ्कः प्रजापतिस्त्वं प्रपितामहश्च ।
नमो नमस्तेऽस्तुसहस्रकृत्वः पुनश्च भूयोऽपि नमो नमस्ते ॥ ३९॥
नमः पुरस्तादथ पृष्ठतस्ते नमोऽस्तु ते सर्वत एव सर्व ।
अनन्तवीर्यामितविक्रमस्त्वं सर्वं समाप्नोषि ततोऽसि सर्वः ॥ ४०॥


जी काय एक तूं नव्हसी । कवणे ठायीं नससी । 
हें असो जैसा आहासी । तैसिया नमो ॥ ५१९ ॥ 
वायु तूं अनंता । यम तूं नियमिता । 
प्राणिगणीं वसता । अग्नि तो तूं ॥ ५२० ॥ 
वरुण तूं सोम । स्रष्टा तूं ब्रह्म । 
पितामहाचाही परम । आदि जनक तूं ॥ ५२१ ॥ 
आणिकही जें जें कांहीं । रूप आथि अथवा नाहीं । 
तया नमो तुज तैसयाही । जगन्नाथा ॥ ५२२ ॥ 
ऐसें सानुरागें चित्तें । नमन केलें पंडुसुतें । 
मग पुढती म्हणे नमस्ते । नमस्ते प्रभो ॥ ५२३ ॥ 
पाठीं तिये साद्यंते । न्याहाळी श्रीमूर्तीतें । 
आणि पुढती म्हणे नमस्ते । नमस्ते प्रभो ॥ ५२४ ॥ 
पाहतां पाहतां प्रांतें । समाधान पावे चित्तें । 
आणि पुढती म्हणे नमस्ते । नमस्ते प्रभो ॥ ५२५ ॥ 
इये चराचरीं जीं भूतें । सर्वत्र देखे तयांतें । 
आणि पुढती म्हणे नमस्ते । नमस्ते प्रभो ॥ ५२६ ॥ 
ऐसीं रूपें तियें अद्भुतें । आश्चर्यें स्फुरती अनंतें । 
तंव तंव नमस्ते । नमस्तेचि म्हणे ॥ ५२७ ॥ 
आणिक स्तुतिही नाठवे । आणि निवांतुही न बैसवे । 
नेणें कैसा प्रेमभावें । गाजोंचि लागे ॥ ५२८ ॥ 
किंबहुना इयापरी । नमन केलें सहस्रवरी । 
कीं पुढती म्हणे श्रीहरी । तुज सन्मुखा नमो ॥ ५२९ ॥ 
देवासि पाठी पोट आथि कीं नाहीं । येणें उपयोगु आम्हां काई । 
तरि तुज पाठिमोरेयाही । नमो स्वामी ॥ ५३० ॥ 
उभा माझिये पाठीसीं । म्हणौनि पाठीमोरें म्हणावें तुम्हांसी । 
सन्मुख विन्मुख जगेंसीं । न घडें तुज ॥ ५३१ ॥ 
आतां वेगळालिया अवयवां । नेणें रूप करूं देवा । 
म्हणौनि नमो तुज सर्वा । सर्वात्मका ॥ ५३२ ॥ 
जी अनंतबळसंभ्रमा । तुज नमो अमित विक्रमा । 
सकळकाळीं समा । सर्वरूपा ॥ ५३३ ॥ 
आघविया आकाशीं जैसें । अवकाशचि होऊनि आकाश असे । 
तूं सर्वपणें तैसें । पातलासि सर्व ॥ ५३४ ॥ 
किंबहुना केवळ । सर्व हें तूंचि निखिळ । 
परी क्षीरार्णवीं कल्लोळ । पयाचे जैसे ॥ ५३५ ॥ 
म्हणौनिया देवा । तूं वेगळा नव्हसी सर्वां । 
हें आलें मज सद्भावा । आतां तूंचि सर्व ॥ ५३६ ॥ 


सखेति मत्वा प्रसभं यदुक्तं हे कृष्ण हे यादव हे सखेति ।
अजानता महिमानं तवेदं मया प्रमादात्प्रणयेन वापि ॥ ४१॥


परि ऐसिया तूतें स्वामी । कहींच नेणों जी आम्ही । 
म्हणौनि सोयरे संबंधधर्मीं । राहाटलों तुजसीं ॥ ५३७ ॥ 
अहा थोर वाउर जाहलें । अमृतें संमार्जन म्यां केलें । 
वारिकें घेऊनि दिधलें । कामधेनूतें ॥ ५३८ ॥ 
परिसाचा खडवाचि जोडला । कीं फोडोनि आम्ही गाडोरा घातला । 
कल्पतरू तोडोनि केला । कूंप शेता ॥ ५३९ ॥ 
चिंतामणीची खाणी लागली । तेणें करें वोढाळें वोल्हांडिली । 
तैसी तुझी जवळिक धाडिली । सांगातीपणें ॥ ५४० ॥ 
हें आजिचेंचि पाहें पां रोकडें । कवण झुंज हें केवढें । 
एथ परब्रह्म तूं उघडें । सारथी केलासी ॥ ५४१ ॥ 
यया कौरवांचिया घरा । शिष्टाई धाडिलासि दातारा । 
ऐसा वणिजेसाठीं जागेश्वरा । विकलासि आम्हीं ॥ ५४२ ॥ 
तूं योगियांचें समाधिसुख । कैसा जाणेचिना मी मूर्ख । 
उपरोधु जी सन्मुख । तुजसीं करूं ॥ ५४३ ॥ 


यच्चावहासार्थमसत्कृतोऽसि विहारशय्यासनभोजनेषु ।
एकोऽथवाप्यच्युत तत्समक्षं तत्क्षामये त्वामहमप्रमेयम् ॥ ४२॥


तूं या विश्वाची अनादि आदी । बैससी जिये सभासदीं । 
तेथें सोयरीकीचिया संबंधीं । रळीं बोलों ॥ ५४४ ॥ 
विपायें राउळा येवों । तरि तुझेनि अंगें मानु पावों । 
न मानिसी तरी जावों । रुसोनि सलगी ॥ ५४५ ॥ 
पायां लागोनि बुझावणी । तुझ्या ठायीं शारङ्गपाणी । 
पाहिजे ऐशी करणी । बहु केली आम्हीं ॥ ५४६ ॥ 
सजणपणाचिया वाटा । तुजपुढें बैसें उफराटा । 
हा पाडु काय वैकुंठा ? । परि चुकलों आम्हीं ॥ ५४७ ॥ 
देवेंसि कोलकाठी धरूं । आखाडा झोंबीलोंबी करूं । 
सारी खेळतां आविष्करूं । निकरेंही भांडों ॥ ५४८ ॥ 
चांग तें उराउरीं मागों । देवासि कीं बुद्धि सांगों । 
तेवींचि म्हणों काय लागों । तुझें आम्ही ॥ ५४९ ॥ 
ऐसा अपराधु हा आहे । जो त्रिभुवनीं न समाये । 
जी नेणतांचि कीं पाये । शिवतिले तुझे ॥ ५५० ॥ 
देवो बोनयाच्या अवसरीं । लोभें कीर आठवण करी । 
परी माझा निसुग गर्व अवधारीं । जे फुगूनचि बैसें ॥ ५५१ ॥ 
देवाचिया भोगायतनीं । खेळतां आशंकेना मनीं । 
जी रिगोनियां शयनीं । सरिसा पहुडें ॥ ५५२ ॥ 
'कृष्ण म्हणौनि हाकारिजे । यादवपणें तूंतें लेखिजे । 
आपली आण घालिजे । जातां तुज ॥ ५५३ ॥ 
मज एकासनीं बैसणें । कां तुझा बोलु न मानणें । 
हें वोतटीचेनि दाटपणें । बहुत घडलें ॥ ५५४ ॥ 
म्हणौनि काय काय आतां । निवेदिजेल अनंता । 
मी राशि आहें समस्तां । अपराधांचि ॥ ५५५ ॥ 
यालागीं पुढां अथवा पाठीं । जियें राहटलों बहुवें वोखटीं । 
तियें मायेचिया परी पोटीं । सामावीं प्रभो ॥ ५५६ ॥ 
जी कोण्ही एके वेळे । सरिता घेऊन येती खडुळें । 
तियें सामाविजेति सिंधुजळें । आन उपायो नाहीं ॥ ५५७ ॥ 
तैसी प्रीती कां प्रमादें । देवेंसीं मज विरुद्धें । 
बोलविलीं तियें मुकुंदें । उपसाहावीं जी ॥ ५५८ ॥ 
आणि देवाचेनि क्षमत्वें क्षमा । आधारु जाली आहे या भूतग्रामा । 
म्हणौनि जी पुरुषोत्तमा । विनवूं तें थोडें ॥ ५५९ ॥ 
तरी आतां अप्रमेया । मज शरणागता आपुलिया । 
क्षमा कीजो जी यया । अपराधांसि ॥ ५६० ॥ 


पितासि लोकस्य चराचरस्य त्वमस्य पूज्यश्च गुरुर्गरीयान् ।
न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभावः ॥ ४३॥ 


जी जाणितलें मियां साचें । महिमान आतां देवाचें । 
जे देवो होय चराचराचें । जन्मस्थान ॥ ५६१ ॥ 
हरिहरादि समस्तां । देवा तूं परम देवता । 
वेदांतेंही पढविता । आदिगुरु तूं ॥ ५६२ ॥ 
गंभीर तूं श्रीरामा । नाना भूतैकसमा । 
सकळगुणीं अप्रतिमा । अद्वितीया ॥ ५६३ ॥ 
तुजसी नाहीं सरिसें । हें प्रतिपादनचि कायसें ? । 
तुवां जालेनि आकाशें । सामाविलें जग ॥ ५६४ ॥ 
तया तुझेनि पाडें दुजें । ऐसें बोलतांचि लाजिजे । 
तेथ अधिकाची कीजे । गोठी केवीं ॥ ५६५ ॥ 
म्हणौनि त्रिभुवनीं तूं एकु । तुजसरिखा ना अधिकु । 
तुझा महिमा अलौकिकु । नेणिजे वानूं ॥ ५६६ ॥ 


तस्मात् प्रणम्य प्रणिधाय कायं प्रसादये त्वामहमीशमीड्यम् ।
पितेव पुत्रस्य सखेव सख्युः प्रियः प्रियायाऱसि देव सोढुम् ॥ ४४॥ 


ऐसें अर्जुनें म्हणितलें । मग पुढती दंडवत घातलें । 
तेथें सात्त्विकाचें आलें । भरतें तया ॥ ५६७ ॥ 
मग म्हणतसे प्रसीद प्रसीद । वाचा होतसे सद्गद । 
काढी जी अपराध- । समुद्रौनि मातें ॥ ५६८ ॥ 
तुज विश्वसुहृदातें कहीं । सोयरेपणें न मनूंचि पाहीं । 
तुज विईश्वेश्वराचिया ठायीं । ऐश्वर्य केलें ॥ ५६९ ॥ 
तूं वर्णनीय परी लोभें । मातें वर्णिसी पां सभे । 
तरि मियां वल्गिजे क्षोभें । अधिकाधिक ॥ ५७० ॥ 
आतां ऐसिया अपराधां । मर्यादा नाहीं मुकुंदा । 
म्हणौनि रक्ष रक्ष प्रमादा । पासोनियां ॥ ५७१ ॥ 
जी हेंचि विनवावयालागीं । कैंची योग्यता माझिया आंगीं । 
परी अपत्य जैसें सलगी । बापेंसीं बोले ॥ ५७२ ॥ 
पुत्राचे अपराध । जरी जाहले अगाध । 
तरी पिता साहे निर्द्वंद्व । तैसें साहिजो जी ॥ ५७३ ॥ 
सख्याचें उद्धत । सखा साहे निवांत । 
तैसें तुवां समस्त । साहिजो जी ॥ ५७४ ॥ 
प्रियाचिया ठायीं सन्मान । प्रिय न पाहें सर्वथा जाण । 
तेवीं उच्छिष्ट काढिलें आपण । ते क्षमा कीजो जी ॥ ५७५ ॥ 
नातरी प्राणाचें सोयरें भेटे । मग जीवें भूतलीं जियें संकटें । 
तियें निवेदितां न वाटे । संकोचु कांहीं ॥ ५७६ ॥ 
कां उखितें आंगें जीवें । आपणपें दिधलें जिया मनोभावें । 
तिया कांतु मिनलिया न राहवें । हृदय जेवीं ॥ ५७७ ॥ 
तयापरी जी मियां । हें विनविलें तुमतें गोसाविया । 
आणि कांहीं एक म्हणावया । कारण असे ॥ ५७८ ॥ 


अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे ।
तदेव मे दर्शय देव रूपं प्रसीद देवेश जगन्निवास ॥ ४५॥


तरी देवेंसीं सलगी केली । जे विश्वरूपाची आळी घेतली । 
ते मायबापें पुरविली । स्नेहाळाचेनि ॥ ५७९ ॥ 
सुरतरूंची झाडें । आंगणीं लावावीं कोडें । 
देयावें कामधेनुचें पाडें । खेळावया ॥ ५८० ॥ 
मियां नक्षत्रीं डाव पाडावा । चंद्र चेंडुवालागीं आणावा । 
हा छंदु सिद्धी नेला आघवा । माउलिये तुवां ॥ ५८१ ॥ 
जिया अमृतलेशालागीं सायास । तयाचा पाऊस केला चारी मास । 
पृथ्वी वाहून चासेचास । चिंतामणी पेरिले ॥ ५८२ ॥ 
ऐसा कृतकृत्य केला स्वामी । बहुवे लळा पाळिला तुम्हीं । 
दाविलें जें हरब्रह्मीं । नायकिजे कानीं ॥ ५८३ ॥ 
मा देखावयाची केउती गोठी । जयाची उपनिषदां नाहीं भेटी । 
ते जिव्हारींची गांठी । मजलागीं सोडिली ॥ ५८४ ॥ 
जी कल्पादीलागोनि । आजिची घडी धरुनी । 
माझीं जेतुलीं हौनी । गेलीं जन्में ॥ ५८५ ॥ 
तयां आघवियांचि आंतु । घरडोळी घेऊनि असें पाहतु । 
परि ही देखिली ऐकिली मातु । आतुडेचिना ॥ ५८६ ॥ 
बुद्धीचें जाणणें । कहीं न वचेचि याचेनि आंगणें । 
हे सादही अंतःकरणें । करवेचिना ॥ ५८७ ॥ 
तेथा डोळ्यां देखी होआवी । ही गोठीचि कायसया करावी । 
किंबहुना पूर्वीं । दृष्ट ना श्रुत ॥ ५८८ ॥ 
तें हें विश्वरूप आपुलें । तुम्हीं मज डोळां दाविलें । 
तरी माझें मन झालें । हृष्ट देवा ॥ ५८९ ॥ 
परि आतां ऐसी चाड जीवीं । जे तुजसीं गोठी करावी । 
जवळीक हे भोगावी । आलिंगावासी ॥ ५९० ॥ 
ते याचि रूपीं करूं म्हणिजे । तरि कोणे एके मुखेंसी चावळिजे । 
आणि कवणा खेंव देईजे । तुज लेख नाहीं ॥ ५९१ ॥ 
म्हणौनि वारियासवें धावणें । न ठके गगना खेंव देणें । 
जळकेली खेळणें । समुद्रीं केउतें ? ॥ ५९२ ॥ 
यालागीं जी देवा । एथिंचें भय उपजतसे जीवा । 
म्हणौनि येतुला लळा पाळावा । जे पुरे हें आतां ॥ ५९३ ॥ 
पैं चराचर विनोदें पाहिजे । मग तेणें सुखें घरीं राहिजे । 
तैसें चतुर्भुज रूप तुझें । तो विसांवा आम्हां ॥ ५९४ ॥ 
आम्हीं योगजात अभ्यासावें । तेणें याचि अनुभवा यावें । 
शास्त्रांतें आलोडावें । परि सिद्धांतु तो हाचि ॥ ५९५ ॥ 
आम्हीं यजनें किजती सकळें । परि तियें फळावीं येणेंचि फळें । 
तीर्थें होतु सकळें । याचिलागीं ॥ ५९६ ॥ 
आणीकही कांहीं जें जें । दान पुण्य आम्हीं कीजे । 
तया फळीं फळ तुझें । चतुर्भुज रूप ॥ ५९७ ॥ 
ऐसी तेथिंची जीवा आवडी । म्हणौनि तेंचि देखावया लवडसवडी । 
वर्तत असे ते सांकडी । फेडीजे वेगीं ॥ ५९८ ॥ 
अगा जीवींचें जाणतेया । सकळ विश्ववसवितेया । 
प्रसन्न होईं पूजितया । देवांचिया देवा ॥ ५९९ ॥ 


किरीटिनं गदिनं चक्रहस्तमिच्छामि त्वां द्रष्टुमहं तथैव ।
तेनैव रूपेण चतुर्भुजेन सहस्रबाहो भव विश्वमूर्ते ॥ ४६॥


कैसें नीलोत्पलातें रांवित । आकाशाही रंगु लावित । 
तेजाची वोज दावित । इंद्रनीळा ॥ ६०० ॥ 
जैसा परिमळ जाहला मरगजा । कां आनंदासि निघालिया भुजा । 
ज्याचे जानुवरी मकरध्वजा । जोडली बरव ॥ ६०१ ॥ 
मस्तकीं मुकुटातें ठेविलें । कीं मुकुटा मुकुट मस्तक झालें । 
शृंगारा लेणें लाधलें । आंगाचेनि जया ॥ ६०२ ॥ 
इंद्रधनुष्याचिये आडणी । माजीं मेघ गगनरंगणीं । 
तैसें आवरिलें शारङ्गपाणी । वैजयंतिया ॥ ६०३ ॥ 
आतां कवणी ते उदार गदा । असुरां देत कैवल्य पदा । 
कैसें चक्र हन गोविंदा । सौम्यतेजें मिरवे ॥ ६०४ ॥ 
किंबहुना स्वामी । तें देखावया उत्कंठित पां मी । 
म्हणौनि आतां तुम्हीं । तैसया होआवें ॥ ६०५ ॥ 
हे विश्वरूपाचे सोहळे । भोगूनि निवाले जी डोळे । 
आतां होताति आंधले । कृष्णमूर्तीलागीं ॥ ६०६ ॥ 
तें साकार कृष्णरूपडें । वांचूनि पाहों नावडे । 
तें न देखतां थोडें । मानिताती हे ॥ ६०७ ॥ 
आम्हां भोगमोक्षाचिया ठायीं । श्रीमूर्तीवांचूनि नाहीं । 
म्हणौनि तैसाचि साकारु होईं । हें सांवरीं आतां ॥ ६०८ ॥ 


श्रीभगवानुवाच ।
मया प्रसन्नेन तवार्जुनेदं रूपं परं दर्शितमात्मयोगात् ।
तेजोमयं विश्वमनन्तमाद्यं यन्मे त्वदन्येन न दृष्टपूर्वम् ॥ ४७॥


या अर्जुनाचिया बोला । विश्वरूपा विस्मयो जाहला । 
म्हणे ऐसा नाहीं देखिला । धसाळ कोणी ॥ ६०९ ॥ 
कोण हे वस्तु पावला आहासी । तया लाभाचा तोषु न घेसी । 
मा भेणें काय नेणों बोलसी । हेकाडु ऐसा ॥ ६१० ॥ 
आम्हीं सावियाचि जैं प्रसन्न होणें । तैं आंगचिवरी म्हणें देणें । 
वांचोनि जीव असे वेंचणें । कवणासि गा ॥ ६११ ॥ 
तें हें तुझिये चाडे । आजि जिवाचेंचि दळवाडें । 
कामऊनियां येवढें । रचिलें ध्यान ॥ ६१२ ॥ 
ऐसी काय नेणों तुझिये आवडी । जाहली प्रसन्नता आमुची वेडी । 
म्हणौनि गौप्याचीही गुढी । उभविली जगीं ॥ ६१३ ॥ 
तें हें अपारां अपार । स्वरूप माझें परात्पर । 
एथूनि ते अवतार । कृष्णादिक ॥ ६१४ ॥ 
हें ज्ञानतेजाचें निखिळ । विश्वात्मक केवळ । 
अनंत हे अढळ । आद्य सकळां ॥ ६१५ ॥ 
हें तुजवांचोनि अर्जुना । पूर्वीं श्रुत दृष्ट नाहीं आना । 
जे जोगें नव्हे साधना । म्हणौनियां ॥ ६१६ ॥ 


न वेदयज्ञाध्ययनैर्न दानैर्न च क्रियाभिर्न तपोभिरुग्रैः ।
एवं रूपः शक्य अहं नृलोके द्रष्टुं त्वदन्येन कुरुप्रवीर ॥ ४८॥


याची सोय पातले । आणि वेदीं मौनचि घेतलें । 
याज्ञिकी माघौते आले । स्वर्गौनियां ॥ ६१७ ॥ 
साधकीं देखिला आयासु । म्हणौनि वाळिला योगाभ्यासु । 
आणि अध्ययनें सौरसु । नाहीं एथ ॥ ६१८ ॥ 
सीगेचीं सत्कर्मे । धाविन्नलीं संभ्रमें । 
तिहीं बहुतेकीं श्रमें । सत्यलोकु ठाकिला ॥ ६१९ ॥ 
तपीं ऐश्वर्य देखिलें । आणि उग्रपण उभयांचि सांडिलें । 
एक तपसाधन जें ठेलें । अपारांतरें ॥ ६२० ॥ 
तें हें तुवां अनायासें । विश्वरूप देखिलें जैसें । 
इये मनुष्यलोकीं तैसें । न फवेचि कवणा ॥ ६२१ ॥ 
आजि ध्यानसंपत्तीलागीं । तूंचि एकु आथिला जगीं । 
हें परम भाग्य आंगीं । विरंचीही नाहीं ॥ ६२२ ॥ 


मा ते व्यथा मा च विमूढभावो दृष्ट्वा रूपं घोरमीदृङ्ममेदम् ।
व्यपेतभीः प्रीतमनाः पुनस्त्वं तदेव मे रूपमिदं प्रपश्य ॥ ४९॥


म्हणौनि विश्वरूपलाभें श्लाघ । एथिचें भय नेघ नेघ । 
हें वांचूनि अन्य चांग । न मनीं कांहीं ॥ ६२३ ॥ 
हां गा समुद्र अमृताचा भरला । आणि अवसांत वरपडा जाहला । 
मग कोणीही आथि वोसंडिला । बुडिजैल म्हणौनि ? ॥ ६२४ ॥ 
नातरी सोनयाचा डोंगरु । येसणा न चले हा थोरु । 
ऐसें म्हणौनि अव्हेरु । करणें घडे ? ॥ ६२५ ॥ 
दैवें चिंतामणी लेईजे । कीं हें ओझें म्हणौनि सांडिजे ? । 
कामधेनु दवडिजे । न पोसवे म्हणौनि ? ॥ ६२६ ॥ 
चंद्रमा आलिया घरा । म्हणिजे निगे करितोसि उबारा । 
पडिसायि पाडितोसि दिनकरा । परता सर ॥ ६२७ ॥ 
तैसें ऐश्वर्य हें महातेज । आजि हातां आलें आहे सहज । 
कीं एथ तुज गजबज । होआवी कां ? ॥ ६२८ ॥ 
परि नेणसीच गांवढिया । काय कोपों आतां धनंजया । 
आंग सांडोनि छाया । आलिंगितोसि मा ? ॥ ६२९ ॥ 
हें नव्हे जो मी साचें । एथ मन करूनियां काचें । 
प्रेम धरिसी अवगणियेचें । चतुर्भुज जें ॥ ६३० ॥ 
तरि अझुनिवरी पार्था । सांडीं सांडीं हे व्यवस्था । 
इयेविषयीं आस्था । करिसी झणें ॥ ६३१ ॥ 
हें रूप जरी घोर । विकृति आणि थोर । 
तरी कृतनिश्चयाचें घर । हेंचि करीं ॥ ६३२ ॥ 
कृपण चित्तवृत्ति जैसी । रोंवोनि घालीं ठेवयापासीं । 
मग नुसधेनि देहेंसीं । आपण असे ॥ ६३३ ॥ 
कां अजातपक्षिया जवळा । जीव बैसवूनि अविसाळां । 
पक्षिणी अंतराळा- । माजीं जाय ॥ ६३४ ॥ 
नाना गाय चरे डोंगरीं । परि चित्त बांधिलें वत्सें घरीं । 
प्रेम एथिंचें करीं । स्थानपती ॥ ६३५ ॥ 
येरें वरिचिलेनि चित्तें । बाह्य सख्य सुखापुरतें । 
भोगिजो कां श्रीमूर्तींतें । चतुर्भुज ॥ ६३६ ॥ 
परि पुढतपुढती पांडवा । हा एक बोलु न विसरावा । 
जे इये रूपींहूनि सद्भावा । नेदावें निघों ॥ ६३७ ॥ 
हें कहीं नव्हतेंचि देखिलें । म्हणौनि भय जें तुज उपजलें । 
तें सांडीं एथ संचलें । असों दे प्रेम ॥ ६३८ ॥ 
आतां करूं तुजयासारखें । ऐसें म्हणितलें विश्वतोमुखें । 
तरि मागील रूप सुखें । न्याहाळीं पां तूं ॥ ६३९ ॥ 


संजय उवाच ।
इत्यर्जुनं वासुदेवस्तथोक्त्वा स्वकं रूपं दर्शयामास भूयः ॥ 
आश्वासयामास च भीतमेनं भूत्वा पुनः सौम्यवपुर्महात्मा ॥ ५०॥


ऐसें वाक्य बोलतखेंवो । मागुता मनुष्य जाहला देवो । 
हें ना परि नवलावो । आवडीचा तिये ॥ ६४० ॥ 
श्रीकृष्णचि कैवल्य उघडें । वरि सर्वस्व विश्वरूपायेवढें । 
हातीं दिधलें कीं नावडे । अर्जुनासि ॥ ६४१ ॥ 
वस्तु घेऊनि वाळिजे । जैसें रत्नासि दूषण ठेविजे । 
नातरी कन्या पाहूनियां म्हणिजे । मना न ये हे ॥ ६४२ ॥ 
तया विश्वरूपायेवढी दशा । करितां प्रीतीचा वाढू कैसा । 
सेल दीधलीसे उपदेशा । किरीटीसिं देवें ॥ ६४३ ॥ 
मोडोनि भांगाराचा रवा । लेणें घडिलें आपलिया सवा । 
मग नावडे जरी जीवा । तरी आटिजे पुढती ॥ ६४४ ॥ 
तैसें शिष्याचिये प्रीती जाहलें । कृष्णत्व होतें तें विश्वरूप केलें । 
तें मना नयेचि मग आणिलें । कृष्णपण मागुतें ॥ ६४५ ॥ 
हा ठाववरी शिष्याची निकसी । सहातें गुरु आहाती कवणे देशीं ? । 
परि नेणिजे आवडी कैशी । संजयो म्हणे ॥ ६४६ ॥ 
मग विश्वरूप व्यापुनि भोंवतें । जें दिव्य तेज प्रगटलें होतें । 
तेंचि सामावलें मागुतें । कृष्णरूपीं तये ॥ ६४७ ॥ 
जैसें त्वंपद हें आघवें । तत्पदीं सामावे । 
अथवा द्रुमाकारु सांठवे । बीजकणिके जेवीं ॥ ६४८ ॥ 
नातरी स्वप्नसंभ्रमु जैसा । गिळी चेइली जीवदशा । 
श्रीकृष्णें योगु हा तैसा । संहारिला तो ॥ ६४९ ॥ 
जैसी प्रभा हारपली बिंबीं । कीं जळदसंपत्ती नभीं । 
नाना भरतें सिंधुगर्भीं । रिगालें राया ॥ ६५० ॥ 
हो कां जे कृष्णाकृतीचिये मोडी । होती विश्वरूपपटाची घडी । 
ते अर्जुनाचिये आवडी । उकलूनि दाविली ॥ ६५१ ॥ 
तंव परिमाणा रंगु । तेणें देखिलें साविया चांगु । 
तेथ ग्राहकीये नव्हेचि लागु । म्हणौनि घडी केली पुढती ॥ ६५२ ॥ 
तैसें वाढीचेनि बहुवसपणें । रूपें विश्व जिंतिलें जेणें । 
तें सौम्य कोडिसवाणें । साकार जाहलें ॥ ६५३ ॥ 
किंबहुना अनंतें । धरिलें धाकुटपण मागुतें । 
परि आश्वासिलें पार्थातें । बिहालियासी ॥ ६५४ ॥ 
जो स्वप्नीं स्वर्गा गेला । तो अवसांत जैसा चेइला । 
तैसा विस्मयो जाहला । किरीटीसी ॥ ६५५ ॥ 
नातरी गुरुकृपेसवें । वोसरलेया प्रपंचज्ञान आघवें । 
स्फुरे तत्त्व तेवीं पांडवें । श्रीमूर्ति देखिली ॥ ६५६ ॥ 
तया पांडवा ऐसें चित्तीं । आड विश्वरूपाची जवनिका होती । 
ते फिटोनि गेली परौती । हें भलें जाहलें ॥ ६५७ ॥ 
काय काळातें जिणोनि आला । कीं महावातु मागां सांडिला । 
आपुलिया बाही उतरला । सातही सिंधु ॥ ६५८ ॥ 
ऐसा संतोष बहु चित्तें । घेइजत असे पंडुसुतें । 
विश्वरूपापाठीं कृष्णातें । देखोनियां ॥ ६५९ ॥ 
मग सूर्याचिया अस्तमानीं । मागुती तारा उगवती गगनीं । 
तैसी देखों लागला अवनीं । लोकांसहित ॥ ६६० ॥ 
पाहे तंव तेंचि कुरुक्षेत्र । तैसेंचि देखे दोहीं भागीं गोत्र । 
वीर वर्षताती शस्त्रास्त्र । संघाटवरी ॥ ६६१ ॥ 
तया बाणांचिया मांडवाआंतु । तैसाचि रथु देखे निवांतु । 
धुरे बैसला लक्ष्मीकांतु । आपण तळीं ॥ ६६२ ॥ 


अर्जुन उवाच ।
दृष्ट्वेदं मानुषं रूपं तव सौम्यं जनार्दन ।
इदानीमस्मि संवृत्तः सचेताः प्रकृउतिं गतः ॥ ५१॥


एवं मागील जैसें तैसें । तेणें देखिलें वीरविलासें । 
मग म्हणे जियालों ऐसें । जाहलें आतां ॥ ६६३ ॥ 
बुद्धीतें सांडोनि ज्ञान । भेणें वळघलें रान । 
अहंकारेंसी मन । देशोधडी जाहलें ॥ ६६४ ॥ 
इंद्रियें प्रवृत्ती भुललीं । वाचा प्राणा चुकली । 
ऐसें आपांपरी होती जाली । शरीरग्रामीं ॥ ६६५ ॥ 
तियें आघवींचि मागुतीं । जिवंत भेटलीं प्रकृती । 
आतां जिताणें श्रीमूर्ती । जाहलें मियां ॥ ६६६ ॥ 
ऐसें सुख जीवीं घेतलें । मग श्रीकृष्णातें म्हणितलें । 
मियां तुमचें रूप देखिलें । मानुष हें ॥ ६६७ ॥ 
हें रूप दाखवणें देवराया । कीं मज अपत्या चुकलिया । 
बुझावोनि तुवां माया । स्तनपान दिधलें ॥ ६६८ ॥ 
जी विश्वरूपाचिया सागरीं । होतों तरंग मवित वांवेवरी । 
तो इये निजमूर्तीच्या तीरीं । निगालों आतां ॥ ६६९ ॥ 
आइकें द्वारकापुरसुहाडा । मज सुकतिया जी झाडा । 
हे भेटी नव्हे बहुडा । मेघाचा केला ॥ ६७० ॥ 
जी सावियाची तृषा फुटला । तया मज अमृतसिंधु हा भेटला । 
आतां जिणयाचा जाहला । भरंवसा मज ॥ ६७१ ॥ 
माझिया हृदयरंगणीं । होताहे हरिखलतांची लावणी । 
सुखेंसीं बुझावणी । जाहली मज ॥ ६७२ ॥ 


श्रीभगवानुवाच ।
सुदुदर्शमिदं रूपं दृष्टवानसि यन्मम ।
देवा अप्यस्य रूपस्य नित्यं दर्शकाङ्क्षिणः ॥ ५२॥


यया पार्थाचिया बोलासवें । हें काय म्हणितलें देवें । 
तुवां प्रेम ठेवूनि यावें । विश्वरूपीं कीं ॥ ६७३ ॥ 
मग इये श्रीमूर्ती । भेटावें सडिया आयती । 
ते शिकवण सुभद्रापती । विसरलासि मा ॥ ६७४ ॥ 
अगा आंधळिया अर्जुना । हाता आलिया मेरूही होय साना । 
ऐसा आथी मना । चुकीचा भावो ॥ ६७५ ॥ 
तरी विश्वात्मक रूपडें । जें दाविलें आम्ही तुजपुढें । 
तें शंभूही परि न जोडे । तपें करितां ॥ ६७६ ॥ 
आणि अष्टांगादिसंकटीं । योगी शिणताति किरीटी । 
परि अवसरु नाहीं भेटी । जयाचिये ॥ ६७७ ॥ 
तें विश्वरूप एकादे वेळ । कैसेनि देखों अळुमाळ । 
ऐसें स्मरतां काळ । जातसे देवां ॥ ६७८ ॥ 
आशेचिये अंजुळी । ठेऊनि हृदयाचिया निडळीं । 
चातक निराळीं । लागले जैसे ॥ ६७९ ॥ 
तैसे उत्कंठा निर्भर । होऊनियां सुरवर । 
घोकीत आठही पाहार । भेटी जयाची ॥ ६८० ॥ 
परि विश्वरूपासारिखें । स्वप्नींही कोण्ही न देखे । 
तें प्रत्यक्ष तुवां सुखें । देखिलें हें ॥ ६८१ ॥ 


नाहं वेदैर्न तपसा न दानेन न चेज्यया ।
शक्यं एवंविधो द्रष्टुं दृष्टवानसि मां यथा ॥ ५३॥


पैं उपायांसि वाटा । न वाहती एथ सुभटा । 
साहीसहित वोहटा । वाहिला वेदीं ॥ ६८२ ॥ 
मज विश्वरूपाचिया मोहरा । चालावया धनुर्धरा । 
तपांचियाही संभारा । नव्हेचि लागु ॥ ६८३ ॥ 
आणि दानादि कीर कानडें । मी यज्ञींही तैसा न सांपडें । 
जैसेनि कां सुरवाडें । देखिला तुवां ॥ ६८४ ॥ 
तैसा मी एकीचि परि । आंतुडें गा अवधारीं । 
जरी भक्ति येऊनि वरी । चित्तातें गा ॥ ६८५ ॥ 


भक्त्या त्वनन्यया शक्य अहमेवंविधोऽर्जुन ।
ज्ञातुं द्रष्टुं च तत्त्वेन प्रवेष्टुं च परंतप ॥ ५४॥


परि तेचि भक्ति ऐसी । पर्जन्याची सुटिका जैसी । 
धरावांचूनि अनारिसी । गतीचि नेणें ॥ ६८६ ॥ 
कां सकळ जळसंपत्ती । घेऊनि समुद्रातें गिंवसिती । 
गंगा जैसी अनन्यगती । मिळालीचि मिळे ॥ ६८७ ॥ 
तैसें सर्वभावसंभारें । न धरत प्रेम एकसरें । 
मजमाजीं संचरे । मीचि होऊनि ॥ ६८८ ॥ 
आणि तेवींचि मी ऐसा । थडिये माझारीं सरिसा । 
क्षीराब्धि कां जैसा । क्षीराचाचि ॥ ६८९ ॥ 
तैसें मजलागुनि मुंगीवरी । किंबहुना चराचरीं । 
भजनासि कां दुसरी । परीचि नाहीं ॥ ६९० ॥ 
तयाचि क्षणासवें । एवंविध मी जाणवें । 
जाणितला तरी स्वभावें । दृष्टही होय ॥ ६९१ ॥ 
मग इंधनीं अग्नि उद्दीपें । आणि इंधन हें भाष हारपे । 
तें अग्निचि होऊनि आरोपें । मूर्त जेवीं ॥ ६९२ ॥ 
कां उदय न कीजे तेजाकारें । तंव गगनचि होऊनि असे आंधारें । 
मग उदईलिया एकसरें । प्रकाशु होय ॥ ६९३ ॥ 
तैसें माझिये साक्षात्कारीं । सरे अहंकाराची वारी । 
अहंकारलोपीं अवधारीं । द्वैत जाय ॥ ६९४ ॥ 
मग मी तो हें आघवें । एक मीचि आथी स्वभावें । 
किंबहुना सामावे । समरसें तो ॥ ६९५ ॥ 


मत्कर्मकृन्मत्परमो मद्भक्तः संगवर्जितः ॥ 
निर्वैरः सर्वभूतेषु यः स मामेति पाण्डव ॥ ५५॥
ॐ इति श्रीमद्भग्वद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे विश्वरूपदर्शनयोगोनाम एकादशोऽध्यायः ॥ ११ ॥


जो मजचि एकालागीं । कर्में वाहातसे आंगीं । 
जया मीवांचोनि जगीं । गोमटें नाहीं ॥ ६९६ ॥ 
दृष्टादृष्ट सकळ । जयाचें मीचि केवळ । 
जेणें जिणयाचें फळ । मजचि नाम ठेविलें ॥ ६९७ ॥ 
मग भूतें हे भाष विसरला । जे दिठी मीचि आहें सूदला । 
म्हणौनि निर्वैर जाहला । सर्वत्र भजे ॥ ६९८ ॥ 
ऐसा जो भक्तु होये । तयाचें त्रिधातुक हें जैं जाये । 
तैं मीचि हौनि ठायें । पांडवा गा ॥ ६९९ ॥ 
ऐसें जगदुदरदोंदिलें । तेणें करुणारसरसाळें । 
संजयो म्हणे बोलिलें । श्रीकृष्णदेवें ॥ ७०० ॥ 
ययावरी तो पंडुकुमरु । जाहला आनंदसंपदा थोरु । 
आणि कृष्णचरणचतुरु । एक तो जगीं ॥ ७०१ ॥ 
तेणें देवाचिया दोनही मूर्ती । निकिया न्याहाळिलिया चित्तीं । 
तंव विश्वरूपाहूनि कृष्णाकृतीं । देखिला लाभु ॥ ७०२ ॥ 
परि तयाचिये जाणिवे । मानु न कीजेचि देवें । 
जें व्यापकाहूनि नव्हे । एकदेशी ॥ ७०३ ॥ 
हेंचि समर्थावयालागीं । एक दोन चांगी । 
उपपत्ती शारङ्गी । दाविता जाहला ॥ ७०४ ॥ 
तिया ऐकोनि सुभद्राकांतु । चित्तीं आहे म्हणतु । 
तरि होय बरवें दोन्हीं आंतु । तें पुढती पुसों ॥ ७०५ ॥ 
ऐसा आलोचु करूनि जीवीं । आतां पुसती वोज बरवी । 
आदरील ते परिसावी । पुढें कथा ॥ ७०६ ॥ 
प्रांजळ ओंवीप्रबंधें । गोष्टी सांगिजेल विनोदें । 
तें परिसा आनंदें । ज्ञानदेवो म्हणे ॥ ७०७ ॥ 
भरोनि सद्भावाची अंजुळी । मियां वोंवियाफुलें मोकळीं । 
अर्पिलीं अंघ्रियुगुलीं । विश्वरूपाच्या ॥ ७०८ ॥ 
इति श्रीज्ञानदेवविरचितायां भावार्थदीपिकायां एकादशोऽध्यायः ॥

