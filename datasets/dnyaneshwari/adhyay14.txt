॥ ॐ श्री परमात्मने नमः ॥
॥ अथ श्रीमद्भगवद्गीता ॥
। अथ चतुर्दशोऽध्यायः - अध्याय चौदावा । ।
। गुणत्रयविभागयोगः ।

जय जय आचार्या । समस्तसुरवर्या । 
प्रज्ञाप्रभातसूर्या । सुखोदया ॥ १ ॥ 
जय जय सर्व विसांवया । सोहंभावसुहावया । 
नाना लोक हेलावया । समुद्रा तूं ॥ २ ॥ 
आइकें गा आर्तबंधू । निरंतरकारुण्यसिंधू । 
विशदविद्यावधू- । वल्लभा जी ॥ ३ ॥ 
तू जयांप्रति लपसी । तया विश्व हें दाविसी । 
प्रकट तैं करिसी । आघवेंचि तूं ॥ ४ ॥ 
कीं पुढिलाची दृष्टि चोरिजे । हा दृष्टिबंधु निफजे । 
परी नवल लाघव तुझें । जें आपणपें चोरें ॥ ५ ॥ 
जी तूंचि तूं सर्वां यया । मा कोणा बोधु कोणा माया । 
ऐसिया आपेंआप लाघविया । नमो तुज ॥ ६ ॥ 
जाणों जगीं आप वोलें । तें तुझिया बोला सुरस जालें । 
तुझेनि क्षमत्व आलें । पृथ्वियेसी ॥ ७ ॥ 
रविचंद्रादि शुक्ती । उदो करिती त्रिजगतीं । 
तें तुझिया दीप्ती । तेज तेजां ॥ ८ ॥ 
चळवळिजे अनिळें । तें दैविकेनि जी निजबळें । 
नभ तुजमाजीं खेळे । लपीथपी ॥ ९ ॥ 
किंबहुना माया असोस । ज्ञान जी तुझेनि डोळस । 
असो वानणें सायास । श्रुतीसि हे ॥ १० ॥ 
वेद वानूनि तंवचि चांग । जंव न दिसे तुझें आंग । 
मग आम्हां तया मूग । एके पांती ॥ ११ ॥ 
जी एकार्णवाचे ठाईं । पाहतां थेंबाचा पाडु नाहीं । 
मा महानदी काई । जाणिजती ॥ १२ ॥ 
कां उअदयलिया भास्वतु । चंद्र जैसा खद्योतु । 
आम्हां श्रुति तुज आंतु । तो पाडु असे ॥ १३ ॥ 
आणि दुजया थांवो मोडे । जेथ परेशीं वैखरी बुडे । 
तो तूं मा कोणें तोंडें । वानावासी ॥ १४ ॥ 
यालागीं आतां । स्तुति सांडूनि निवांता । 
चरणीं ठेविजे माथा । हेंचि भलें ॥ १५ ॥ 
तरी तू जैसा आहासि तैसिया । नमो जी श्रीगुरुराया । 
मज ग्रंथोद्यमु फळावया । वेव्हारा होईं ॥ १६ ॥ 
आतां कृपाभांडवल सोडीं । भरीं मति माझी पोतडी । 
करीं ज्ञानपद्य जोडी । थोरा मातें ॥ १७ ॥ 
मग मी संसरेन तेणें । करीन संतांसी कर्णभूषणें । 
लेववीन सुलक्षणें । विवेकाचीं ॥ १८ ॥ 
जी गीतार्थनिधान । काढू माझें मन । 
सुयीं स्नेहांजन । आपलें तूं ॥ १९ ॥ 
हे वाक्सृष्टि एके वेळे । देखतु माझे बुद्धीचे डोळे । 
तैसा उदैजो जो निर्मळें । कारुण्यबिंबें ॥ २० ॥ 
माझी प्रज्ञावेली वेल्हाळ । काव्यें होय सफळ । 
तो वसंतु होय स्नेहाळ- । शिरोमणी ॥ २१ ॥ 
प्रमेय महापूरें । हे मतिगंगा ये थोरें । 
तैसा वरिष उदारें । दिठीवेनी ॥ २२ ॥ 
अगा विश्वैकधामा । तुझा प्रसाद चंद्रमा । 
करूं मज पूर्णिमा । स्फूर्तीची जी ॥ २३ ॥ 
जी अवलोकिलिया मातें । उन्मेषसागरीं भरितें । 
वोसंडेल स्फूर्तीतें । रसवृत्तीचें ॥ २४ ॥ 
तंव संतोषोनि श्रीगुरुराजें । म्हणितलें विनतिव्याजें । 
मांडिलें देखोनि दुजें । स्तवनमिषें ॥ २५ ॥ 
हें असो आतां वांजटा । तो ज्ञानार्थ करूनि गोमटा । 
ग्रंथु दावीं उत्कंठा । भंगो नेदीं ॥ २६ ॥ 
हो कां जी स्वामी । हेंचि पाहत होतों मी । 
जे श्रीमुखें म्हणा तुम्ही । ग्रंथु सांग ॥ २७ ॥ 
सहजें दुर्वेचा डिरु । आंगेंचि तंव अमरु । 
वरी आला पूरु । पीयूषाचा ॥ २८ ॥ 
तरी आतां येणें प्रसादें । विन्यासें विदग्धें । 
मूळशास्त्रपदें । वाखाणीन ॥ २९ ॥ 
परी जीवा आंतुलीकडे । जैसी संदेहाची डोणी बुडे । 
ना श्रवणीं तरी चाडे । वाढी दिसे ॥ ३० ॥ 
तैसी बोली साचारी । अवतरो माझी माधुरी । 
माले मागूनि घरीं । गुरुकृपेच्या ॥ ३१ ॥ 
तरी मागां त्रयोदशीं । अध्यायीं गोठी ऐसी । 
श्रीकृष्ण अर्जुनेंसी । चावळले ॥ ३२ ॥ 
जे क्षेत्रक्षेत्रज्ञयोगें । होईजे येणें जगें । 
आत्मा गुणसंगें । संसारिया ॥ ३३ ॥ 
आणि हाचि प्रकृतिगतु । सुखदुःख भोगीं हेतु । 
अथवा गुणातीतु । केवळु हा ॥ ३४ ॥ 
तरी कैसा पां असंगा संगु । कोण तो क्षेत्रक्षेत्रज्ञायोगु । 
सुखदुःखादि भोगु । केवीं तया ? ॥ ३५ ॥ 
गुण ते कैसे किती । बांधती कवणे रीती । 
नातरी गुणातीतीं । चिन्हें काई ? ॥ ३६ ॥ 
एवं इया आघवेया । अर्था रूप करावया । 
विषो एथ चौदाविया । अध्यायासी ॥ ३७ ॥ 
तरी तो आतां ऐसा । प्रस्तुत परियेसा । 
अभिप्रायो विश्वेशा । वैकुंठाचा ॥ ३८ ॥ 
तो म्हणे गा अर्जुना । अवधानाची सर्व सेना । 
मेळऊनि इया ज्ञाना । झोंबावें हो \! ॥ ३९ ॥ 
आम्हीं मागां तुज बहुतीं । दाविलें हें उपपत्ती । 
तरी आझुनी प्रतीती- । कुशीं न निघे ॥ ४० ॥ 


श्रीभगवानुवाच ।
परं भूयः प्रवक्ष्यामि ज्ञानानां ज्ञानमुत्तमम् ।
यद्ज्ञात्वा मुनयः सर्वे परां सिद्धिमितो गताः ॥ १॥


म्हणौनि गा पुढती । सांगिजैल तुजप्रती । 
पर म्हण म्हणौनि श्रुतीं । डाहारिलें जें ॥ ४१ ॥ 
एऱ्हवीं ज्ञान हें आपुलें । परी पर ऐसेनि जालें । 
जे आवडोनि घेतलें । भवस्वर्गादिक ॥ ४२ ॥ 
अगा याचि कारणें । हें उत्तम सर्वांपरी मी म्हणें । 
जे वन्हि हें तृणें । येरें ज्ञानें ॥ ४३ ॥ 
जियें भवस्वर्गातें जाणती । यागचि चांग म्हणती । 
पारखी फुडी आथी । भेदीं जया ॥ ४४ ॥ 
तियें आघवींचि ज्ञानें । केलीं येणें स्वप्नें । 
जैशा वातोर्मी गगनें । गिळिजती अंतीं ॥ ४५ ॥ 
कां उदितें रश्मिराजें । लोपिलीं चंद्रादि तेजें । 
नाना प्रळयांबुमाजें । नदी नद ॥ ४६ ॥ 
तैसें येणें पाहलेया । ज्ञानजात जाय लया । 
म्हणौनियां धनंजया । उत्तम हें ॥ ४७ ॥ 
अनादि जे मुक्तता । आपुली असे पंडुसुता । 
तो मोक्षु हातां येता । होय जेणें ॥ ४८ ॥ 
जयाचिया प्रतीती । विचारवीरीं समस्तीं । 
नेदिजेचि संसृती । माथां उधऊं ॥ ४९ ॥ 
मनें मन घालूनि मागें । विश्रांति जालिया आंगें । 
ते देहीं देहाजोगे । होतीचि ना ॥ ५० ॥ 
मग तें देहाचें बेळें । वोलांडूनि एकेचि वेळे । 
संवतुकी कांटाळें । माझें जालें ॥ ५१ ॥ 


इदं ज्ञानमुपाश्रित्य मम साधर्म्यमागताः ।
सर्गेऽपि नोपजायन्ते प्रलये न व्यथन्ति च ॥ २॥


जे माझिया नित्यता । तेणें नित्य ते पंडुसुता । 
परिपूर्ण पूर्णता । माझियाची ॥ ५२ ॥ 
मी जैसा अनंतानंदु । जैसाचि सत्यसिंधु । 
तैसेचि ते भेदु । उरेचि ना ॥ ५३ ॥ 
जें मी जेवढें जैसें । तेंचि ते जाले तैसें । 
घटभंगीं घटाकाशें । आकाश जेवीं ॥ ५४ ॥ 
नातरीं दीपमूळकीं । दीपशिखा अनेकीं । 
मीनलिया अवलोकीं । होय जैसें ॥ ५५ ॥ 
अर्जुना तयापरी । सरली द्वैताची वारी । 
नांदे नामार्थ एकाहारीं । मीतूंविण ॥ ५६ ॥ 
येणेंचि पैं कारणें । जैं पहिलें सृष्टीचें जुंपणें । 
तेंही तया होणें । पडेचिना ॥ ५७ ॥ 
सृष्टीचिये सर्वादी । जयां देहाची नाहीं बांधी । 
ते कैचें प्रळयावधी । निमतील पां ? ॥ ५८ ॥ 
म्हणौनि जन्मक्षयां- । अतीत ते धनंजया । 
मी जालें ज्ञाना इया । अनुसरोनी ॥ ५९ ॥ 
ऐसी ज्ञानाची वाढी । वानिली देवें आवडी । 
तेवींचि पार्थाही गोडी । लावावया ॥ ६० ॥ 
तंव तया जालें आन । सर्वांगीं निघाले कान । 
सणई अवधान । आतला पां ॥ ६१ ॥ 
आतां देवाचिया ऐसें । जाकळीजत असे वोरसें । 
जें निरूपण आकाशें । वेंटाळेना ॥ ६२ ॥ 
मग म्हणे गा प्रज्ञाकांता । उजवली आजि वक्तृत्वता । 
जे बोलायेवढा श्रोता । जोडलासी ॥ ६३ ॥ 
तरि एकु मी अनेकीं । गोंविजे देहपाशकीं । 
त्रिगुणीं लुब्धकीं । कवणेपरी ॥ ६४ ॥ 
कैसा क्षेत्रयोगें । वियें इयें जगें । 
तें परिस सांगें । कवणेपरी ॥ ६५ ॥ 
पैं क्षेत्र येणें व्याजें । यालागीं हें बोलिजे । 
जे मत्संगबीजें । भूतीं पिके ॥ ६६ ॥ 


मम योनिर्महद्ब्रह्म तस्मिन्गर्भं दधामहम्यम् ।
संभवः सर्वभूतानां ततो भवति भारत ॥ ३॥


एऱ्हवीं तरी महद्ब्रह्म । यालागीं हें ऐसें नाम । 
जे महदादिविश्राम । शालिका हें ॥ ६७ ॥ 
विकारां बहुवस थोरी । अर्जुना हेंचि करी । 
म्हणौनि अवधारीं । महद्ब्रह्म ॥ ६८ ॥ 
अव्यक्तवादमतीं । अव्यक्त ऐसी वदंती । 
सांख्याचिया प्रतीती । प्रकृति हेचि ॥ ६९ ॥ 
वेदांतीं इयेतें माया । ऐसें म्हणिजे प्राज्ञराया । 
असो किती बोलों वायां । अज्ञान हें ॥७० ॥ 
आपला आपणपेयां । विसरु जो धनंजया । 
तेंचि रूप यया । अज्ञानासी ॥ ७१ ॥ 
आणिकही एक असे । जें विचारावेळे न दिसे । 
वातीं पाहतां जैसें । अंधारें कां ॥ ७२ ॥ 
हालविलिया जाय । निश्चळीं तरी होय । 
दुधीं जैसी साय । दुधाची ते ॥ ७३ ॥ 
पैं जागरु ना स्वप्न । ना स्वरूप अवस्थान । 
ते सुषुप्ति कां घन । जैसी होय ॥ ७४ ॥ 
कां न वियतां वायूतें । वांझें आकाश रितें । 
तया ऐसें निरुतें । अज्ञान गा ॥ ७५ ॥ 
पैल खांबु कां पुरुखु । ऐसा निश्चयो नाहीं एकु । 
परी काय नेणों आलोकु । दिसत असे ॥ ७६ ॥ 
तेवीं वस्तु जैसी असे । तैसी कीर न दिसे । 
परी कांहीं अनारिसें । देखिजेना ॥ ७७ ॥ 
ना राती ना तेज । ते संधि जेवीं सांज । 
तेवीं विरुद्ध ना निज । ज्ञान आथी ॥ ७८ ॥ 
ऐसी कोण्ही एकी दिशा । तिये वादु अज्ञान ऐसा । 
तया गुंडलिया प्रकाशा । क्षेत्रज्ञु नाम ॥ ७९ ॥ 
अज्ञान थोरिये आणिजे । आपणपें तरी नेणिजे । 
तें रूप जाणिजे । क्षेत्रज्ञाचें ॥ ८० ॥ 
हाचि उभय योगु । बुझें बापा चांगु । 
सत्तेचा नैसर्गु । स्वभावो हा ॥ ८१ ॥ 
.आतां अज्ञानासारिखें । वस्तु आपणपांचि देखे । 
परी रूपें अनेकें । नेणों कोणें ॥ ८२ ॥ 
जैसा रंकु भ्रमला । म्हणे जा रे मी रावो आला । 
कां मूर्च्छितु गेला । स्वर्गलोकां ॥ ८३ ॥ 
तेवीं लचकलिया दिठी । मग देखणें जें जें उठी । 
तया नाम सृष्टी । मीचि वियें पैं गा ॥ ८४ ॥ 
जैसें कां स्वप्नमोहा । तो एकाकी देखे बहुवा । 
तोचि पाडु आत्मया । स्मरणेंवीण असे ॥ ८५ ॥ 
हेंचि आनीभ्रांती । प्रमेय उपलवूं पुढती । 
परी तूं प्रतीती । याचि घे पां ॥ ८६ ॥ 
तरी माझी हे गृहिणी । अनादि तरुणी । 
अनिर्वाच्यगुणी । अविद्या हे ॥ ८७ ॥ 
इये नाहीं हेंचि रूप । ठाणें हें अति उमप । 
हें निद्रितां समीप । चेतां दुरी ॥ ८८ ॥ 
पैं माझेनिचि आंगें । पहुढल्या हे जागे । 
आणि सत्तासंभोगें । गुर्विणी होय ॥ ८९ ॥ 
महद्ब्रह्मौदरीं । प्रकृतीं आठै विकारीं । 
गर्भाची करी । पेलोवेली ॥ ९० ॥ 
उभयसंगु पहिलें । बुद्धितत्त्वें प्रसवलें । 
बुद्धितत्त्व भारैलें । होय मन ॥ ९१ ॥ 
तरुणी ममता मनाची । ते अहंकार तत्त्व रची । 
तेणें महाभूतांची । अभिव्यक्ति होय ॥ ९२ ॥ 
आणि विषयेंद्रियां गौसी । स्वभावें तंव भूतांसी । 
म्हणौनि येती सरिसीं । तियेंही रूपा ॥ ९३ ॥ 
जालेनि विकारक्षोभें । पाठीं त्रिगुणाचें उभें । 
तेव्हां ये वासनागर्भें । ठायेंठावों ॥ ९४ ॥ 
रुखाचा आवांका । जैसी बीजकणिका । 
जीवीं बांधें उदका । भेटतखेंवो ॥ ९५ ॥ 
तैसी माझेनि संगें । अविद्या नाना जगें । 
आर घेवों लागे । आणियाची ॥ ९६ ॥ 
मग गर्भगोळा तया । कैसें रूप तैं ये आया । 
तें परियेसें राया । सुजनांचिया ॥ ९७ ॥ 
पैं मणिज स्वेदज । उद्भिज जारज । 
उमटती सहज । अवयव हें ॥ ९८ ॥ 
व्योमवायुवशें । वाढलेनि गर्भरसें । 
मणिजु उससे । अवयव तो ॥ ९९ ॥ 
पोटीं सूनि तमरजें । आगळिकां तोय तेजें । 
उठितां निफजे । स्वेदजु गा ॥ १०० ॥ 
आपपृथ्वी उत्कटें । आणि तमोमात्रें निकृष्टें । 
स्थावरु उमटे । उद्भिजु हा ॥ १०१ ॥ 
पांचां पांचही विरजीं । होती मनबुद्ध्यादि साजीं । 
हीं हेतु जारजीं । ऐसें जाण ॥ १०२ ॥ 
ऐसे चारी हे सरळ । करचरणतळ । 
महाप्रकृति स्थूळ । तेंचि शिर ॥ १०३ ॥ 
प्रवृत्ति पेललें पोट । निवृत्ति ते पाठी नीट । 
सुर योनी आंगें आठ । ऊर्ध्वाचीं ॥ १०४ ॥ 
कंठु उल्हासता स्वर्गु । मृत्युलोकु मध्यभागु । 
अधोदेशु चांगु । नितंबु तो ॥ १०५ ॥ 
ऐसें लेकरूं एक । प्रसवली हें देख । 
जयाचें तिन्ही लोक । बाळसें गा ॥ १०६ ॥ 
चौर्यांयशीं लक्ष योनी । तियें कांडां पेरां सांदणी । 
वाढे प्रतिदिनीं । बाळक हें ॥ १०७ ॥ 
नाना देह अवयवीं । नामाचीं लेणीं लेववी । 
मोहस्तन्यें वाढवी । नित्य नवें ॥ १०८ ॥ 
सृष्टी वेगवेगळीया । तिया करांघ्रीं आंगोळियां । 
भिन्नाभिमान सूदलिया । मुदिया तेथें ॥ १०९ ॥ 
हें एकलौतें चराचर । अविचारित सुंदर । 
प्रसवोनि थोर । थोरावली ॥ ११० ॥ 
पै ब्रह्मा प्रातःकाळु । विष्णु तो माध्यान्ह वेळु । 
सदाशिव सायंकाळु । बाळा यया ॥ १११ ॥ 
महाप्रळयसेजे । खिळोनि निवांत निजे । 
विषमज्ञानें उमजें । कल्पोदयीं ॥ ११२ ॥ 
अर्जुना इयापरी । मिथ्यादृष्टीच्या घरीं । 
युगानुवृत्तीचीं करी । चोज पाउलें ॥ ११३ ॥ 
संकल्पु जयाचा इष्टु । अहंकारु तो विनटु । 
ऐसिया होय शेवटु । ज्ञानें यया ॥ ११४ ॥ 
आतां असो हे बहु बोली । ऐसें विश्व माया व्याली । 
तेथ साह्य जाली । माझी सत्ता ॥ ११५ ॥ 


सर्वयोनिषु कौन्तेय मूर्तयः संभवन्ति याः ।
तासां ब्रह्म महद्योनिरहं बीजप्रदः पिता ॥ ४॥


याकारणें मी पिता । महद्ब्रह्म हे माता । 
अपत्य पंडुसुता । जगडंबरु ॥ ११६ ॥ 
आतां शरीरें बहुतें । देखोनि न भेदें हो चित्तें । 
जे मनबुद्ध्यादि भूतें । एकेंचि येथें ॥ ११७ ॥ 
हां गा एकाचि देहीं । काय अनारिसें अवयव नाहीं ? । 
तेवीं विचित्र विश्व पाहीं । एकचि हें ॥ ११८ ॥ 
पैं उंचा नीचा डाहाळिया । विषमा वेगळालिया । 
येकाचि जेवीं जालिया । बीजाचिया ॥ ११९ ॥ 
आणि संबंधु तोही ऐसा । मृत्तिके घटु लेंकु जैसा । 
कां पटत्व कापुसा । नातू होय ॥ १२० ॥ 
नाना कल्लोळपरंपरा । संतती जैसी सागरा । 
आम्हां आणि चराचरा । संबंधु तैसा ॥ १२१ ॥ 
म्हणौनि वन्हि आणि ज्वाळ । दोन्ही वन्हीचि केवळ । 
तेवीं मी गा सकळ । संबंधु वावो ॥ १२२ ॥ 
जालेनि जगें मी झांकें । तरी जगत्वें कोण फांके ? । 
किळेवरी माणिकें । लोपिजे काई ? ॥ १२३ ॥ 
अळंकारातें आलें । तरी सोनेपण काइ गेलें ? । 
कीं कमळ फांकलें । कमळत्वा मुके ? ॥ १२४ ॥ 
सांग पां धनंजया । अवयवीं अवयविया । 
आच्छादिजे कीं तया । तेंचि रूप ? ॥ १२५ ॥ 
कीं विरूढलिया जोंधळा । कणिसाचा निर्वाळा । 
वेंचला कीं आगळा । दिसतसे ॥ १२६ ॥ 
म्हणौनि जग परौतें । सारूनि पाहिजे मातें । 
तैसा नोव्हें उखितें । आघवें मीचि ॥ १२७ ॥ 
हा तूं साचोकारा । निश्चयाचा खरा । 
गांठीं बांध वीरा । जीवाचिये ॥ १२८ ॥ 
आतां मियां मज दाविला । शरीरीं वेगळाला । 
गुणीं मीचि बांधला । ऐसा आवडें ॥ १२९ ॥ 
जैसें स्वप्नीं आपण । उठूनियां आत्ममरण । 
भोगिजे गा जाण । कपिध्वजा ॥ १३० ॥ 
कां कवळातें डोळे । प्रकाशूनि पिवळें । 
देखती तेंही कळे । तयांसीचि ॥ १३१ ॥ 
नाना सूर्यप्रकाशें । प्रकटी तैं अभ्र भासे । 
तो लोपला हेंही दिसे । सूर्येंचि कीं ॥ १३२ ॥ 
पैं आपणपेनि जालिया । छाया गा आपुलिया । 
बिहोनि बिहालिया । आन आहे ? ॥ १३३ ॥ 
तैसीं इयें नाना देहें । दाऊनि मी नाना होयें । 
तेथ ऐसा जो बंधु आहे । तेंही देखें ॥ १३४ ॥ 
बंधु कां न बंधिजे । हें जाणणें मज माझें । 
नेणणेनि उपजे । आपलेनि ॥ १३५ ॥ 
तरी कोणें गुणें कैसा । मजचि मी बंधु ऐसा । 
आवडे तें परियेसा । अर्जुनदेवा ॥ १३६ ॥ 
गुण ते किती किंधर्म । कायि ययां रूपनाम । 
कें जालें हें वर्म । अवधारीं पां ॥ १३७ ॥ 


सत्त्वं रजस्तम इति गुणाः प्रकृतिसंभवाः ।
निबध्नन्ति महाबाहो देहे देहिनमव्ययम् ॥ ५॥


तरी सत्त्वरजतम । तिघांसि हें नाम । 
आणि प्रकृति जन्म- । भूमिका ययां ॥ १३८ ॥ 
येथ सत्त्व तें उत्तम । रज तें मध्यम । 
तिहींमाजीं तम । सावियाधारें ॥ १३९ ॥ 
हें एकेचि वृत्तीच्या ठायीं । त्रिगुणत्व आवडे पाहीं । 
वयसात्रय देहीं । येकीं जेवीं ॥ १४० ॥ 
कां मीनलेनि कीडें । जंव जंव तूक वाढे । 
तंव तंव सोनें हीन पडे । पांचिका कसीं ॥ १४१ ॥ 
पैं सावधपण जैसें । वाहविलें आळसें । 
सुषुप्ति बैसे । घणावोनि ॥ १४२ ॥ 
तैसी अज्ञानांगीकारें । निगाली वृत्ति विखुरे । 

ते सत्त्वरजद्वारें । तमही होय ॥ १४३ ॥ 
अर्जुना गा जाण । ययां नाम गुण । 
आतां दाखऊं खूण । बांधिती ते ॥ १४४ ॥ 
तरी क्षेत्रज्ञदशे । आत्मा मोटका पैसे । 
हें देह मी ऐसें । मुहूर्त करी ॥ १४५ ॥ 
आजन्ममरणांतीं । देहधर्मीं समस्तीं । 
ममत्वाची सूती । घे ना जंव ॥ १४६ ॥ 
जैसी मीनाच्या तोंडीं । पडेना जंव उंडी । 
तंव गळ आसुडी । जळपारधी ॥ १४७ ॥ 


तत्र सत्त्वं निर्मलत्वात् प्रकाशकमनामयम् ।
सुखसंगेन बध्नाति ज्ञानसंगेन चानघ ॥ ६॥


तेवीं सत्त्वें लुब्धकें । सुखज्ञानाचीं पाशकें । 
वोढिजती मग खुडके । मृगु जैसा ॥ १४८ ॥ 
मग ज्ञानें चडफडी । जाणिवेचे खुरखोडी । 
स्वयं सुख हें धाडी । हातींचें गा ॥ १४९ ॥ 
तेव्हां विद्यामानें तोखे । लाभमात्रें हरिखे । 
मी संतुष्ट हेंही देखे । श्लाघों लागे ॥ १५० ॥ 
म्हणे भाग्य ना माझें ? । आजि सुखियें नाहीं दुजें । 
विकाराष्टकें फुंजे । सात्त्विकाचेनि ॥ १५१ ॥ 
आणि येणेंही न सरे । लांकण लागे दुसरें । 
जें विद्वत्तेचें भरे । भूत आंगीं ॥ १५२ ॥ 
आपणचि ज्ञानस्वरूप आहे । तें गेलें हें दुःख न वाहे । 
कीं विषयज्ञानें होये । गगनायेवढा ॥ १५३ ॥ 
रावो जैसा स्वप्नीं । रंकपणें रिघे धानीं । 
तो दों दाणां मानी । इंद्रु ना मी ॥ १५४ ॥ 
तैसें गा देहातीता । जालेया देहवंता । 
हों लागे पंडुसुता । बाह्यज्ञानें ॥ १५५ ॥ 
प्रवृत्तिशास्त्र बुझे । यज्ञविद्या उमजे । 
किंबहुना सुझे । स्वर्गवरी ॥ १५६ ॥ 
आणि म्हणे आजि आन । मीवांचूनि नाहीं सज्ञान । 
चातुर्यचंद्रा गगन । चित्त माझें ॥ १५७ ॥ 
ऐसें सत्त्व सुखज्ञानीं । जीवासि लावूनि कानी । 
बैलाची करी वानी । पांगुळाचिया ॥ १५८ ॥ 
आतां हाचि शरीरीं । रजें जियापरी । 
बांधिजे तें अवधारीं । सांगिजैल ॥ १५९ ॥ 


रजो रागात्मकं विद्धि तृष्णासंगसमुद्भवम् ।
तन्निबध्नाति कौन्तेय कर्मसंगेन देहिनम् ॥ ७॥


हें रज याचि कारणें । जीवातें रंजऊं जाणे । 
हें अभिलाखाचें तरुणें । सदाचि गा ॥ १६० ॥ 
हें जीवीं मोटकें रिगे । आणि कामाच्या मदीं लागे । 
मग वारया वळघे । तृष्णेचिया ॥ १६१ ॥ 
घृतें आंबुखूनि आगियाळें । वज्राग्नीचें सादुकलें । 
आतां बहु थेंकुलें । आहे तेथ ? ॥ १६२ ॥ 
तैसी खवळें चाड । होय दुःखासकट गोड । 
इंद्रश्रीहि सांकड । गमों लागे ॥ १६३ ॥ 
तैसी तृष्णा वाढिनलिया । मेरुही हाता आलिया । 
तऱ्ही म्हणे एखादिया । दारुणा वळघो ॥ १६४ ॥ 
जीविताचि कुरोंडी । वोवाळूं लागे कवडी । 
मानी तृणाचिये जोडी । कृतकृत्यता ॥ १६५ ॥ 
आजि असतें वेंचिजेल । परी पाहे काय कीजेल । 
ऐसा पांगीं वडील । व्यवसाय मांडी ॥ १६६ ॥ 
म्हणे स्वर्गा हन जावें । तरी काय तेथें खावें । 
इयालागीं धांवें । याग करूं ॥ १६७ ॥ 
व्रतापाठीं व्रतें । आचरें इष्टापूर्तें । 
काम्यावांचूनि हातें । शिवणें नाहीं ॥ १६८ ॥ 
पैं ग्रीष्मांतींचा वारा । विसांवो नेणें वीरा । 
तैसा न म्हणे व्यापारा । रात्रदिवस ॥ १६९ ॥ 
काय चंचळु मासा ? । कामिनीकटाक्षु जैसा । 
लवलाहो तैसा । विजूही नाहीं ॥ १७० ॥ 
तेतुलेनि गा वेगें । स्वर्गसंसारपांगें । 
आगीमाजीं रिगे । क्रियांचिये ॥ १७१ ॥ 
ऐसा देहीं देहावेगळा । ले तृष्णेचिया सांखळा । 
खटाटोपु वाहे गळां । व्यापाराचा ॥ १७२ ॥ 
हें रजोगुणाचें दारुण । देहीं देहियासी बंधन । 
परिस आतां विंदाण । तमाचें तें ॥ १७३ ॥ 


तमस्त्वज्ञानजं विद्धि मोहनं सर्वदेहिनाम् ।
प्रमादालस्यनिद्राभिस्तन्निबध्नाति भारत ॥ ८॥


व्यवहाराचेहि डोळे । मंद जेणें पडळें । 
मोहरात्रीचें काळें । मेहुडें जें ॥ १७४ ॥ 
अज्ञानाचें जियालें । जया एका लागलें । 
जेणें विश्व भुललें । नाचत असे ॥ १७५ ॥ 
अविवेकमहामंत्र । जें मौढ्यमद्याचें पात्र । 
हें असो मोहनास्त्र । जीवांसि जें ॥ १७६ ॥ 
पार्था तें गा तम । रचूनि ऐसें वर्म । 
चौखुरी देहात्म- । मानियातें ॥ १७७ ॥ 
हें एकचि कीर शरीरीं । माजों लागे चराचरीं । 
आणि तेथ दुसरी । गोठी नाहीं ॥ १७८ ॥ 
सर्वेंद्रिया जाड्य । मनामाजीं मौढ्य । 
माल्हाती जे दाढ्‌र्य । आलस्याचेंं ॥ १७९ ॥ 
आंगें आंग मोडामोडी । कार्यजाती अनावडी । 
नुसती परवडी । जांभयांची ॥ १८० ॥ 
उघडियाची दिठी । देखणें नाहीं किरीटी । 
नाळवितांचि उठी । वो म्हणौनि ॥ १८१ ॥ 
पडलिये धोंडी । नेणे कानी मुरडी । 
तयाचि परी मुरकुंडी । उकलूं नेणें ॥ १८२ ॥ 
पृथ्वी पाताळीं जांवो । कां आकाशही वरी येवो । 
परी उठणें हा भावो । उपजों नेणें ॥ १८३ ॥ 
उचितानुचित आघवें । झांसुरता नाठवे जीवें । 
जेथींचा तेथ लोळावें । ऐसी मेधा ॥ १८४ ॥ 
उभऊनि करतळें । पडिघाये कपोळें । 
पायाचें शिरियाळें । मांडूं लागे ॥ १८५ ॥ 
आणि निद्रेविषयीं चांगु । जीवीं आथि लागु । 
झोंपीं जातां स्वर्गु । वावो म्हणे ॥ १८६ ॥ 
ब्रह्मायु होईजे । मा निजलेयाचि असिजे । 
हें वांचूनि दुजें । व्यसन नाहीं ॥ १८७ ॥ 
कां वाटें जातां वोघें । कल्हातांही डोळा लागे । 
अमृतही परी नेघे । जरी नीद आली ॥ १८८ ॥ 
तेवींचि आक्रोशबळें । व्यापारे कोणे एके वेळे । 
निगालें तरी आंधळें । रोषें जैसें ॥ १८९ ॥ 
केधवां कैसे राहाटावें । कोणेसीं काय बोलावें । 
हें ठाकतें कीं नागवें । हेंही नेणें ॥ १९० ॥ 
वणवा मियां आघवा । पांखें पुसोनि घेयावा । 
पतंगु पां हांवा । घाली जेवीं ॥ १९१ ॥ 
तैसा वळघे साहसा । अकरणींच धिंवसा । 
किंबहुना ऐसा । प्रमादु रुचे ॥ १९२ ॥ 
एवं निद्रालस्यप्रमादीं । तम इया त्रिबंधीं । 
बांधे निरुपाधी । चोखटातें ॥ १९३ ॥ 
जैसा वन्ही काष्ठीं भरे । तैं दिसे काष्ठाकारें । 
व्योम घटें आवरे । तें घटाकाश ॥ १९४ ॥ 
नाना सरोवर भरलें । तैं चंद्रत्व तेथें बिंबलें । 
तैसें गुणाभासीं बांधलें । आत्मत्व गमे ॥ १९५ ॥ 


सत्त्वं सुखे संजयति रजः कर्मणि भारत ।
ज्ञानमावृत्य तु तमः प्रमादे संजयत्युत ॥ ९॥
रजस्तमश्चाभिभूय सत्त्वं भवति भारत ।
रजः सत्त्वं तमश्चैव तमः सत्त्वं रजस्तथा ॥ १०॥


पैं हरूनि कफवात । जैं देही आटोपे पित्त । 
तैं करी संतप्त । देह जेवीं ॥ १९६ ॥ 
कां वरिष आतप जैसें । जिणौनि शीतचि दिसे । 
तेव्हां होय हिंव ऐसें । आकाश हें ॥ १९७ ॥ 
नाना स्वप्न जागृती । लोपूनि ये सुषुप्ती । 
तैं क्षणु एक चित्तवृत्ती । तेचि होय ॥ १९८ ॥ 
तैसीं रजतमें हारवी । जैं सत्त्व माजु मिरवी । 
तैं जीवाकरवीं म्हणवी । सुखिया ना मी ? ॥ १९९ ॥ 
तैसेंचि सत्त्व रज । लोपूनि तमाचें भोज । 
वळघें तैं सहज । प्रमादीं होय ॥ २०० ॥ 
तयाचि गा परिपाठीं । सत्त्व तमातें पोटीं । 
घालूनि जेव्हां उठी । रजोगुण ॥ २०१ ॥ 
तेव्हां कर्मावांचूनि कांहीं । आन गोमटें नाहीं । 
ऐसें मानी देहीं । देहराजु ॥ २०२ ॥ 
त्रिगुण वृद्धि निरूपण । तीं श्लोकीं सांगितलें जाण । 
आतां सत्त्वादि वृद्धिलक्षण । सादर परियेसीं ॥ २०३ ॥ 


सर्वद्वारेषु देहेऽस्मिन् प्रकाश उपजायते ।
ज्ञानं यदा तदा विद्याद्विवृद्धं सत्त्वमित्युत ॥ ११॥
लोभः प्रवृत्तिरारम्भः कर्मणामशमः स्पृहा ।
रजस्येतानि जायन्ते विवृद्धे भरतर्षभ ॥ १२॥
अप्रकाशोऽप्रवृत्तिश्च प्रमादो मोह एव च ।
तमस्येतानि जायन्ते विवृद्धे कुरुनन्दन ॥ १३॥
यदा सत्त्वे प्रवृद्धे तु प्रलयं याति देहभृत् ।
तदोत्तमविदां लोकानमलान् प्रतिपद्यते ॥ १४॥
रजसि प्रलयं गत्वा कर्मसंगिषु जायते ।
तथा प्रलीनस्तमसि मूढयोनिषु जायते ॥ १५॥


पैं रजतमविजयें । सत्त्व गा देहीं इयें । 
वाढतां चिन्हें तियें । ऐसीं होती ॥ २०४ ॥ 
जे प्रज्ञा आंतुलीकडे । न समाती बाहेरी वोसंडें । 
वसंतीं पद्मखंडें । दृती जैसी ॥ २०५ ॥ 
सर्वेंद्रियांच्या आंगणीं । विवेक करी राबणी । 
साचचि करचरणीं । होती डोळे ॥ २०६ ॥ 
राजहंसापुढें । चांचूचें आगरडें । 
तोडी जेवीं झगडे । क्षीरनीराचे ॥ २०७ ॥ 
तेवीं दोषादोषविवेकीं । इंद्रियेंचि होती पारखीं । 
नियमु बा रे पायिकी । वोळगे तैं ॥ २०८ ॥ 
नाइकणें तें कानचि वाळी । न पहाणें तें दिठीचि गाळी । 
अवाच्य तें टाळी । जीभचि गा ॥ २०९ ॥ 
वाती पुढां जैसें । पळों लागे काळवसें । 
निषिद्ध इंद्रियां तैसें । समोर नोहे ॥ २१० ॥ 
धाराधरकाळें । महानदी उचंबळे । 
तैसी बुद्धि पघळे । शास्त्रजातीं ॥ २११ ॥ 
अगा पुनवेच्या दिवशीं । चंद्रप्रभा धांवें आकाशीं । 
ज्ञानीं वृत्ति तैसी । फांके सैंघ ॥ २१२ ॥ 
वासना एकवटे । प्रवृत्ति वोहटे । 
मानस विटे । विषयांवरी ॥ २१३ ॥ 
एवं सत्त्व वाढे । तैं हें चिन्ह फुडें । 
आणि निधनही घडे । तेव्हांचि जरी ॥ २१४ ॥ 
कां पाहालेनि सुयाणें । जालया परगुणें । 
पडियंतें पाहुणें । स्वर्गौनियां ॥ २१५ ॥ 
तरी जैसीचि घरींची संपत्ती । आणि तैसीचि औदार्यधैर्यवृत्ती । 
मा परत्रा आणि कीर्ती । कां नोहावें ? ॥ २१६ ॥ 
मग गोमटेया तया । जावळी असे धनंजया । 
तेवीं सत्त्वीं जाणे देहा । कें आथि गा ? ॥ २१७ ॥ 
जे स्वगुणीं उद्भट । घेऊनि सत्त्व चोखट । 
निगे सांडूनि कोपट । भोगक्षम हें ॥ २१८ ॥ 
अवचटें ऐसा जो जाये । तो सत्त्वाचाचि नवा होये । 
किंबहुना जन्म लाहे । ज्ञानियांमाजीं ॥ २१९ ॥ 
सांग पां धनुर्धरा । रावो रायपणें डोंगरा । 
गेलिया अपुरा । होय काई ? ॥ २२० ॥ 
नातरी येथिंचा दिवा । नेलिया सेजिया गांवा । 
तो तेथें तरी पांडवा । दीपचि कीं ॥ २२१ ॥ 
तैसी ते सत्त्वशुद्धी । आगळी ज्ञानेंसी वृद्धी । 
तरंगावों लागें बुद्धी । विवेकावरी ॥ २२२ ॥ 
पैं महदादि परिपाठीं । विचारूनि शेवटीं । 
विचारासकट पोटीं । जिरोनि जाय ॥ २२३ ॥ 
छत्तिसां सदतिसावें । चोविसां पंचविसावें । 
तिन्ही नुरोनि स्वभावें । चतुर्थ जें ॥ २२४ ॥ 
ऐसें सर्व जें सर्वोत्तम । जालें असे जया सुगम । 
तयासवें निरुपम । लाहे देह ॥ २२५ ॥ 
इयाचि परी देख । तमसत्त्व अधोमुख । 
बैसोनि जैं आगळीक । धरी रज ॥ २२६ ॥ 
आपलिया कार्याचा । धुमाड गांवीं देहाचा । 
माजवी तैं चिन्हांचा । उदयो ऐसा ॥ २२७ ॥ 
पांजरली वाहुटळी । करी वेगळ वेंटाळी । 
तैसी विषयीं सरळी । इंद्रियां होय ॥ २२८ ॥ 
परदारादि पडे । परी विरुद्ध ऐसें नावडे । 
मग शेळियेचेनि तोंडें । सैंघ चारी ॥ २२९ ॥ 
हा ठायवरी लोभु । करी स्वैरत्वाचा राबु । 
वेंटाळितां अलाभु । तें तें उरे ॥ २३० ॥ 
आणि आड पडलिया । उद्यमजाती भलतिया । 
प्रवृत्ती धनंजया । हातु न काढी ॥ २३१ ॥ 
तेवींचि एखादा प्रासादु । कां करावा अश्वमेधु । 
ऐसा अचाट छंदु । घेऊनि उठी ॥ २३२ ॥ 
नगरेंचि रचावीं । जळाशयें निर्मावीं । 
महावनें लावावीं । नानाविधें ॥ २३३ ॥ 
ऐसैसां अफाटीं कर्मीं । समारंभु उपक्रमीं । 
आणि दृष्टादृष्ट कामीं । पुरे न म्हणे ॥ २३४ ॥ 
सागरुही सांडीं पडे । आगी न लाहे तीन कवडे । 
ऐसें अभिलषीं जोडे । दुर्भरत्व ॥ २३५ ॥ 
स्पृहा मना पुढां पुढां । आशेचा घे दवडा । 
विश्व घापे चाडा । पायांतळीं ॥ २३६ ॥ 
इत्यादि वाढतां रजीं । इयें चिन्हें होतीं साजीं । 
आणि ऐशा समाजीं । वेंचे जरी देह ॥ २३७ ॥ 
तरी आघवाचि इहीं । परिवारला आनी देहीं । 
रिगे परी योनिही । मानुषीचि ॥ २३८ ॥ 
सुरवाडेंसिं भिकारी । वसो पां राजमंदिरीं । 
तरी काय अवधारीं । रावो होईल ? ॥ २३९ ॥ 
बैल तेथें करबाडें । हें न चुके गा फुडें । 
नेईजो कां वऱ्हाडें । समर्थाचेनी ॥ २४० ॥ 
म्हणौनि व्यापारा हातीं । उसंतु दिहा ना राती । 
तैसयाचिये पांती । जुंपिजे तो ॥ २४१ ॥ 
कर्मजडाच्या ठायीं । किंबहुना होय देहीं । 
जो रजोवृत्तीच्या डोहीं । बुडोनि निमे ॥ २४२ ॥ 
मग तैसाचि पुढती । रजसत्त्ववृत्ती । 
गिळूनि ये उन्नती । तमोगुण ॥ २४३ ॥ 
तैंचि जियें लिंगें । देहींचीं सबाह्य सांगें । 
तियें परिस चांगें । श्रोत्रबळें ॥ २४४ ॥ 
तरी होय ऐसें मन । जैसें रविचंद्रहीन । 
रात्रींचें कां गगन । अंवसेचिये ॥ २४५ ॥ 
तैसें अंतर असोस । होय स्फूर्तिहीन उद्वस । 
विचाराची भाष । हारपे तैं ॥ २४६ ॥ 
बुद्धि मेचवेना धोंडीं । हा ठायवरी मवाळें सांडी । 
आठवो देशधडी । जाला दिसे ॥ २४७ ॥ 
अविवेकाचेनि माजें । सबाह्य शरीर गाजे । 
एकलेनि घेपे दीजे । मौढ्य तेथ ॥ २४८ ॥ 
आचारभंगाचीं हाडें । रुपतीं इंद्रियांपुढें । 
मरे जरी तेणेंकडे । क्रिया जाय ॥ २४९ ॥ 
पैं आणिकही एक दिसे । जे दुष्कृतीं चित्त उल्हासे । 
आंधारी देखणें जैसें । डुडुळाचें ॥ २५० ॥ 
तैसें निषिद्धाचेनि नांवें । भलतेंही भरे हावे । 
तियेविषयीं धांवे । घेती करणें ॥ २५१ ॥ 
मदिरा न घेतां डुले । सन्निपातेंवीण बरळे । 
निष्प्रेमेंचि भुले । पिसें जैसें ॥ २५२ ॥ 
चित्त तरी गेलें आहे । परी उन्मनी ते नोहे । 
ऐसें माल्हातिजे मोहें । माजिरेनि ॥ २५३ ॥ 
किंबहुना ऐसैसीं । इयें चिन्हें तम पोषीं । 
जैं वाढे आयितीसी । आपुलिया ॥ २५४ ॥ 
आणि हेंचि होय प्रसंगें । मरणाचें जरी पडे खागें । 
तरी तेतुलेनि निगे । तमेंसीं तो ॥ २५५ ॥ 
राई राईपण बीजीं । सांठवूनियां अंग त्यजी । 
मग विरूढे तैं दुजी । गोठी आहे ? ॥ २५६ ॥ 
पैं होऊनि दीपकलिका । येरु आगी विझो कां । 
कां जेथ लागे तेथ असका । तोचि आहे ॥ २५७ ॥ 
म्हणौनि तमाचिये लोथें । बांधोनियां संकल्पातें । 
देह जाय तैं मागौतें । तमाचेचि होय ॥ २५८ ॥ 
आतां काय येणें बहुवे । जो तमोवृद्धि मृत्यु लाहे । 
तो पशु कां पक्षी होये । झाड कां कृमी ॥ २५९ ॥ 


कर्मणः सुकृतस्याहुः सात्त्विकं निर्मलं फलम् ।
रजसस्तु फलं दुःखमज्ञानं तमसः फलम् ॥ १६॥


येणेंचि पैं कारणें । जें निपजे सत्त्वगुणें । 
तें सुकृत ऐसें म्हणे । श्रौत समो ॥ २६० ॥ 
म्हणौनि तया निर्मळा । सुखज्ञानी सरळा । 
अपूर्व ये फळा । सात्त्विक तें ॥ २६१ ॥ 
मग राजसा जिया क्रिया । तया इंद्रावणी फळलिया । 
जें सुखें चितारूनियां । फळती दुःखें ॥ २६२ ॥ 
कां निंबोळियेचें पिक । वरि गोड आंत विख । 
तैसें तें राजस देख । क्रियाफळ ॥ २६३ ॥ 
तामस कर्म जितुकें । अज्ञानफळेंचि पिके । 
विषांकुर विखें । जियापरी ॥ २६४ ॥ 


सत्त्वात्संजायते ज्ञानं रजसो लोभ एव च ।
प्रमादमोहौ तमसो भवतोऽज्ञानमेव च ॥ १७॥


म्हणौनि बा रे अर्जुना । येथ सत्त्वचि हेतु ज्ञाना । 
जैसा कां दिनमाना । सूर्य हा पैं ॥ २६५ ॥ 
आणि तैसेंचि हें जाण । लोभासि रज कारण । 
आपुलें विस्मरण । अद्वैता जेवीं ॥ २६६ ॥ 
मोह अज्ञान प्रमादा । ययां मैळेया दोषवृंदा । 
पुढती पुढती प्रबुद्धा । तमचि मूळ ॥ २६७ ॥ 
ऐसें विचाराच्या डोळां । तिन्ही गुण हे वेगळवेगळां । 
दाविले जैसा आंवळा । तळहातींचा ॥ २६८ ॥ 
तंव रजतमें दोन्हीं । देखिलीं प्रौढ पतनीं । 
सत्त्वावांचूनि नाणीं । ज्ञानाकडे ॥ २६९ ॥ 
म्हणौनि सात्त्विक वृत्ती । एक जाले गा जन्मव्रती । 
सर्वत्यागें चतुर्थी । भक्ति जैसी ॥ २७० ॥ 


ऊर्ध्व गच्छन्ति सत्त्वस्था मध्ये तिष्ठन्ति राजसाः ।
जघन्यगुणवृत्तिस्था अधो गच्छन्ति तामसाः ॥ १८॥


तैसें सत्त्वाचेनि नटनाचें । असणें जाणें जयांचें । 
ते तनुत्यागीं स्वर्गींचे । राय होती ॥ २७१ ॥ 
इयाचि परी रजें । जिहीं कां जीजे मरिजे । 
तिहीं मनुष्य होईजे । मृत्युलोकीं ॥ २७२ ॥ 
तेथ सुखदुःखाचें खिचटें । जेविजें एकेचि ताटें । 
जेथ इये मरणवाटे । पडिलें नुठी ॥ २७३ ॥ 
आणि तयाचि स्थिति तमीं । जे वाढोनि निमती भोगक्षमीं । 
ते घेती नरकभूमी । मूळपत्र ॥ २७४ ॥ 
एवं वस्तूचिया सत्ता । त्रिगुणासी पंडुसुता । 
दाविली सकारणता । आघवीचि ॥ २७५ ॥ 
पैं वस्तु वस्तुत्वें असिकें । तें आपणपें गुणासारिखें । 
देखोनि कार्यविशेखें । अनुकरे गा ॥ २७६ ॥ 
जैसें कां स्वप्नींचेनि राजें । जैं परचक्र देखिजे । 
तैं हारी जैत होईजे । आपणपांचि ॥ २७७ ॥ 
तैसे मध्योर्ध्व अध । हे जे गुणवृत्तिभेद । 
ते दृष्टीवांचूनि शुद्ध । वस्तुचि असे ॥ २७८ ॥ 


नान्यं गुणेभ्यः कर्तारं यदा द्रष्टाऽनुपश्यति ।
गुणेभ्यश्च परं वेत्ति मद्भावं सोऽधिगच्छति ॥ १९॥


परी हे वाहणी असो । तरी तुज आन न दिसो । 
परिसें तें सांगतसों । मागील गोठी ॥ २७९ ॥ 
तरी ऐसें जाणिजे । सामर्थ्यें तिन्ही सहजें । 
होती देहव्याजें । गुणचि हे ॥ २८० ॥ 
इंधनाचेनि आकारें । अग्नि जैसा अवतरे । 
कां आंगवे तरुवरें । भूमिरसु ॥ २८१ ॥ 
नाना दहिंयाचेनि मिसें । परिणमे दूधचि जैसें । 
कां मूर्त होय ऊंसें । गोडी जेवीं ॥ २८२ ॥ 
तैसें हे स्वांतःकरण । देहचि होती त्रिगुण । 
म्हणौनि बंधासि कारण । घडे कीर ॥ २८३ ॥ 
परी चोज हें धनुर्धरा । जे एवढा हा गुंफिरा । 
मोक्षाचा संसारा । उणा नोहे ॥ २८४ ॥ 
त्रिगुण आपुलालेनि धर्में । देहींचे माघुत साउमें । 
चाळितांही न खोमें । गुणातीतता ॥ २८५ ॥ 
ऐसी मुक्ति असे सहज । ते आतां परिसऊं तुज । 
जे तूं ज्ञानांबुज- । द्विरेफु कीं ॥ २८६ ॥ 
आणि गुणीं गुणाजोगें । चैतन्य नोहे मागें । 
बोलिलों तें खागें । तेवींचि हें ॥ २८७ ॥ 
तरी पार्था जैं ऐसें । बोधलेनि जीवें दिसे । 
स्वप्न कां जैसें । चेइलेनी ॥ २८८ ॥ 
नातरी आपण जळीं । बिंबलों तीरोनी न्याहळी । 
चळण होतां कल्लोळीं । अनेकधा ॥ २८९ ॥ 
कां नटलेनि लाघवें । नटु जैसा न झकवे । 
तैसें गुणजात देखावें । न होनियां ॥ २९० ॥ 
पैं ऋतुत्रय आकाशें । धरूनियांही जैसें । 
नेदिजेचि येवों वोसें । वेगळेपणा ॥ २९१ ॥ 
तैसें गुणीं गुणापरौतें । जें आपणपें असे आयितें । 
तिये अहं बैसे अहंतें । मूळकेचिये ॥ २९२ ॥ 
तैं तेथूनि मग पाहतां । म्हणे साक्षी मी अकर्ता । 
हे गुणचि क्रियाजातां । नियोजित ॥ २९३ ॥ 
सत्त्वरजतमांचा । भेदीं पसरु कर्माचा । 
होत असे तो गुणांचा । विकारु हा ॥ २९४ ॥ 
ययामाजीं मी ऐसा । वनीं कां वसंतु जैसा । 
वनलक्ष्मीविलासा । हेतुभूत ॥ २९५ ॥ 
कां तारांगणीं लोपावें । सूर्यकांतीं उद्दीपावें । 
कमळीं विकासावें । जावें तमें ॥ २९६ ॥ 
ये कोणाचीं काजें कहीं । सवितिया जैसी नाहीं । 
तैसा अकर्ता मी देहीं । सत्तारूप ॥ २९७ ॥ 
मी दाऊनि गुण देखे । गुणता हे मियां पोखे । 
ययाचेनि निःशेखें । उरे तें मी ॥ २९८ ॥ 
ऐसेनि विवेकें जया । उदो होय धनंजया । 
ये गुणातीतत्व तया । अर्थपंथें ॥ २९९ ॥ 


गुणानेतानतीत्य त्रीन्देही देहसमुद्भवान् ।
जन्ममृत्युजरादुःखैर्विमुक्तोऽमृतमश्नुते ॥ २०॥


आतां निर्गुण असे आणिक । तें तो जाणें अचुक । 
जे ज्ञानें केलें टीक । तयाचिवरी ॥ ३०० ॥ 
किंबहुना पंडुसुता । ऐसी तो माझी सत्ता । 
पावे जैसी सरिता । सिंधुत्व गा ॥ ३०१ ॥ 
नळिकेवरूनि उठिला । जैसा शुक शाखे बैसला । 
तैसा मूळ अहंतें वेढिला । तो मी म्हणौनि ॥ ३०२ ॥ 
अगा अज्ञानाचिया निदा । जो घोरत होता बदबदा । 
तो स्वस्वरूपीं प्रबुद्धा । चेइला कीं ॥ ३०३ ॥ 
पैं बुद्धिभेदाचा आरिसा । तया हातोनि पडिला वीरेशा । 
म्हणौनि प्रतिमुखाभासा । मुकला तो ॥ ३०४ ॥ 
देहाभिमानाचा वारा । आतां वाजो ठेला वीरा । 
तैं ऐक्य वीचिसागरां । जीवेशां हें ॥ ३०५ ॥ 
म्हणौनि मद्भावेंसी । प्राप्ति पाविजे तेणेंसरिसी । 
वर्षांतीं आकाशीं । घनजात जेवीं ॥ ३०६ ॥ 
तेवीं मी होऊनि निरुता । मग देहींचि ये असतां । 
नागवे देहसंभूतां । गुणांसि तो ॥ ३०७ ॥ 
जैसा भिंगाचेनि घरें । दीपप्रकाशु नावरे । 
कां न विझेचि सागरें । वडवानळु ॥ ३०८ ॥ 
तैसा आला गेला गुणांचा । बोधु न मैळे तयाचा । 
तो देहीं जैसा व्योमींचा । चंद्र जळीं ॥ ३०९ ॥ 
तिन्ही गुण आपुलालिये प्रौढी । देहीं नाचविती बागडीं । 
तो पाहोंही न धाडी । अहंतेतें ॥ ३१० ॥ 
हा ठायवरी । नेहटोनि ठेला अंतरीं । 
आतां काय वर्ते शरीरीं । हेंहीं नेणे ॥ ३११ ॥ 
सांडुनि आंगींची खोळी । सर्प रिगालिया पाताळीं । 
ते त्वचा कोण सांभाळी । तैसें जालें ॥ ३१२ ॥ 
कां सौरभ्य जीर्णु जैसा । आमोदु मिळोनि जाय आकाशा । 
माघारा कमळकोशा । नयेचि तो ॥ ३१३ ॥ 
पैं स्वरूपसमरसें । ऐक्य गा जालें तैसें । 
तेथ किं धर्म हें कैसें । नेणें देह ॥ ३१४ ॥ 
म्हणौनि जन्मजरामरण । इत्यादि जे साही गुण । 
ते देहींचि ठेले कारण । नाहीं तया ॥ ३१५ ॥ 
घटाचिया खापरिया । घटभंगीं फेडिलिया । 
महदाकाश अपैसया । जालेंचि असे ॥ ३१६ ॥ 
तैसी देहबुद्धी जाये । जैं आपणपां आठौ होय । 
तैं आन कांहीं आहे । तेंवांचुनी ? ॥ ३१७ ॥ 
येणें थोर बोधलेपणें । तयासि गा देहीं असणें । 
म्हणूनि तो मी म्हणें । गुणातीत ॥ ३१८ ॥ 
यया देवाचिया बोला । पार्थु अति सुखावला । 
मेघें संबोखिला । मोरु जैसा ॥ ३१९ ॥ 


अर्जुन उवाच ।
कैर्लिंगैस्त्रीन्गुणात्नेतानतीतो भवति प्रभो ।
किमाचारः कथंचैतांस्त्रीन्गुणानतिवर्तते ॥ २१॥


तेणें तोषें वीर पुसे । जी कोण्ही चिन्हीं तो दिसे । 
जयामाजीं वसे । ऐसा बोधु ॥ ३२० ॥ 
तो निर्गुण काय आचरे । कैसेनि गुण निस्तरे । 
हें सांगिजो माहेरें । कृपेचेनि ॥ ३२१ ॥ 
यया अर्जुनाचिया प्रश्ना । तो षड्गुणांचा राणा । 
परिहारु आकर्णा । बोलतु असे ॥ ३२२ ॥ 
म्हणे पार्था तुझी नवाई । हें येतुलेंचि पुससी काई । 
तें नामचि तया पाहीं । सत्य लटिकें ॥ ३२३ ॥ 
गुणातीत जया नांवें । तो गुणाधीन तरी नव्हे । 
ना होय तरी नांगवे । गुणां यया ॥ ३२४ ॥ 
परी अधीन कां नांगवें । हेंचि कैसेनि जाणावें । 
गुणांचिये रवरवे- । माजीं असतां ॥ ३२५ ॥ 
हा संदेह जरी वाहसी । तरी सुखें पुसों लाहसी । 
परिस आतां तयासी । रूप करूं ॥ ३२६ ॥ 


श्रीभगवानुवाच ।
प्रकाशं च प्रवृत्तिं च मोहमेव च पाण्डव ।
न द्वेष्टि संप्रवृत्तानि न निवृत्तानि कांक्षति ॥ २२॥


तरी रजाचेनि माजें । देहीं कर्माचें आणोजें । 
प्रवृत्ति जैं घेईजे । वेंटाळुनि ॥ ३२७ ॥ 
तैं मीचि कां कर्मठ । ऐसा न ये श्रीमाठ । 
दरिद्रलिये बुद्धी वीट । तोही नाहीं ॥ ३२८ ॥ 
अथवा सत्त्वेंचि अधिकें । जैं सर्वेंद्रियीं ज्ञान फांके । 
तैं सुविद्यता तोखें । उभजेही ना ॥ ३२९ ॥ 
कां वाढिन्नलेनि तमें । न गिळिजेचि मोहभ्रमें । 
तैं अज्ञानत्वें न श्रमे । घेणेंही नाहीं ॥ ३३० ॥ 
पैं मोहाच्या अवसरीं । ज्ञानाची चाड न धरी । 
ज्ञानें कर्में नादरी । होतां न दुःखी ॥ ३३१ ॥ 
सायंप्रतर्मध्यान्हा । या तिन्ही काळांची गणना । 
नाहीं जेवीं तपना । तैसा असे ॥ ३३२ ॥ 
तया वेगळाचि काय प्रकाशें । ज्ञानित्व यावें असें । 
कायि जळार्णव पाउसें । साजा होय ? ॥ ३३३ ॥ 
ना प्रवर्तलेनि कर्में । कर्मठत्व तयां कां गमे । 
सांगें हिमवंतु हिमें । कांपे कायी ? ॥ ३३४ ॥ 
नातरी मोह आलिया । काई पां ज्ञाना मुकिजैल तया । 
हो मा आगीतें उन्हाळेया । जाळवत असे ? ॥ ३३५ ॥ 


उदासीनवदासीनो गुणैर्यो न विचाल्यते ।
गुणा वर्तन्त इत्येव यो~वतिष्ठति नेङ्गते ॥ २३॥


तैसे गुणागुणकार्य हें । आघवेंचि आपण आहे । 
म्हणौनि एकेका नोहे । तडातोडी ॥ ३३६ ॥ 
येवढे गा प्रतीती । तो देहा आलासे वस्ती । 
वाटे जातां गुंती- । माजीं जैसा ॥ ३३७ ॥ 
तो जिणता ना हरवी । तैसा गुण नव्हे ना करवी । 
जैसी कां श्रोणवी । संग्रामींची ॥ ३३८ ॥ 
कां शरीरा{आं}तील प्राणु । घरीं आतिथ्याचा ब्राह्मणु । 
नाना चोहटांचा स्थाणु । उदासु जैसा ॥ ३३९ ॥ 
आणि गुणाचा यावाजावा । ढळे चळे ना पांडवा । 
मृगजळाचा हेलावा । मेरु जैसा ॥ ३४० ॥ 
हें बहुत कायि बोलिजे । व्योम वारेनि न वचिजे । 
कां सूर्य ना गिळिजे । अंधकारें ? ॥ ३४१ ॥ 
स्वप्न कां गा जियापरी । जगतयातें न सिंतरी । 
गुणीं तैसा अवधारीं । न बंधिजे तो ॥ ३४२ ॥ 
गुणांसि कीर नातुडे । परी दुरूनि जैं पाहे कोडें । 
तैं गुणदोष सायिखडें । सभ्यु जैसा ॥ ३४३ ॥ 
सत्कर्में सात्त्विकीं । रज तें रजोविषयकीं । 
तम मोहादिकीं । वर्तत असे ॥ ३४४ ॥ 
परिस तयाचिया गा सत्ता । होती गुणक्रिया समस्ता । 
हें फुडें जाणे सविता । लौकिका जेवीं ॥ ३४५ ॥ 
समुद्रचि भरती । सोमकांतचि द्रवती । 
कुमुदें विकासती । चंद्रु तो उगा ॥ ३४६ ॥ 
कां वाराचि वाजे विझे । गगनें निश्चळ असिजे । 
तैसा गुणाचिये गजबजे । डोलेना जो ॥ ३४७ ॥ 
अर्जुना येणें लक्षणें । तो गुणातीतु जाणणें । 
परिस आतां आचरणें । तयाचीं जीं ॥ ३४८ ॥ 


समदुःखसुखः स्वस्थः समलोष्टाश्मकाञ्चनः ।
तुल्यप्रियाप्रियोधीरस्तुल्यनिन्दात्मसंस्तुतिः ॥ २४॥


तरी वस्त्रासि पाठीं पोटीं । नाहीं सुतावांचूनि किरीटी । 
ऐसें सुये दिठी । चराचर मद्रूपें ॥ ३४९ ॥ 
म्हणौनि सुखदुःखासरिसें । कांटाळें आचरे ऐसें । 
रिपुभक्तां जैसें । हरीचें देणें ॥ ३५० ॥ 
एऱ्हवीं तरी सहजें । सुखदुःख तैंचि सेविजे । 
देहजळीं होईजे । मासोळी जैं ॥ ३५१ ॥ 
आतां तें तंव तेणें सांडिलें । आहे स्वस्वरूपेंसीचि मांडिलें । 
सस्यांतीं निवडिलें । बीज जैसें ॥ ३५२ ॥ 
कां वोघ सांडूनि गांग । रिघोनि समुद्राचें आंग । 
निस्तरली लगबग । खळाळाची ॥ ३५३ ॥ 
तेवीं आपणपांचि जया । वस्ती जाली गा धनंजया । 
तया देहीं अपैसया । सुख तैसें दुःख ॥ ३५४ ॥ 
रात्रि तैसें पाहलें । हें धारणा जेवीं एक जालें । 
आत्माराम देहीं आतलें । द्वंद्व तैसें ॥ ३५५ ॥ 
पैं निद्रिताचेनि आंगेंशीं । सापु तैशी उर्वशी । 
तेवीं स्वरूपस्था सरिशीं । देहीं द्वंद्वें ॥ ३५६ ॥ 
म्हणौनि तयाच्या ठायीं । शेणा सोनया विशेष नाहीं । 
रत्‌ना गुंडेया कांहीं । नेणिजे भेदु ॥ ३५७ ॥ 
घरा येवों पां स्वर्ग । कां वरिपडो वाघ । 
परी आत्मबुद्धीसि भंग । कदा नव्हे ॥ ३५८ ॥ 
निवटलें न उपवडे । जळीनलें न विरूढे । 
साम्यबुद्धी न मोडे । तयापरी ॥ ३५९ ॥ 
हा ब्रह्मा ऐसेनि स्तविजो । कां नीच म्हणौनि निंदिजो । 
परी नेणें जळों विझों । राखोंडी जैसी ॥ ३६० ॥ 
तैसी निंदा आणि स्तुती । नये कोण्हेचि व्यक्ती । 
नाहीं अंधारें कां वाती । सूर्या घरीं ॥ ३६१ ॥ 


मानापमानयोस्तुल्यस्तुल्यो मित्रारिपक्षयोः ।
सर्वारम्भपरित्यागी गुणातीतः स उच्यते ॥ २५॥


ईश्वर म्हणौनि पूजिला । कां चोरु म्हणौनि गांजिला । 
वृषगजीं वेढिला । केला रावो ॥ ३६२ ॥ 
कां सुहृद पासीं आले । अथवा वैरी वरपडे जाले । 
परी नेणें राती पाहालें । तेज जेवीं ॥ ३६३ ॥ 
साहीं ऋतु येतां आकाशें । लिंपिजेचि ना जैसें । 
तेवीं वैशम्य मानसें । जाणिजेना ॥ ३६४ ॥ 
आणीकही एकु पाहीं । आचारु तयाच्या ठायीं । 
तरी व्यापारासि नाहीं । जालें दिसे ॥ ३६५ ॥ 
सर्वांरंभा उटकलें । प्रवृत्तीचें तेथ मावळले । 
जळती गा कर्मफळें । ते तो आगी ॥ ३६६ ॥ 
दृष्टादृष्टाचेनि नांवें । भावोचि जीवीं नुगवें । 
सेवी जें कां स्वभावें । पैठें होये ॥ ३६७ ॥ 
सुखे ना शिणे । पाषाणु कां जेणें मानें । 
तैसी सांडीमांडी मनें । वर्जिली असे ॥ ३६८ ॥ 
आतां किती हा विस्तारु । जाणें ऐसा आचारु । 
जयातें तोचि साचारु । गुणातीतु ॥ ३६९ ॥ 
गुणांतें अतिक्रमणें । घडे उपायें जेणें । 
तो आतां आईक म्हणे । श्रीकृष्णनाथु ॥ ३७० ॥ 


मां च योऽव्यभिचारेण भक्तियोगेन सेवते ।
स गुणान्समतीत्यैतान् ब्रह्मभूयाय कल्पते ॥ २६॥


तरी व्यभिचाररहित चित्तें । भक्तियोगें मातें । 
सेवी तो गुणातें । जाकळूं शके ॥ ३७१ ॥ 
तरी कोण मी कैसी भक्ती । अव्यभिचारा काय व्यक्ती । 
हे आघवीचि निरुती । होआवी लागे ॥ ३७२ ॥ 
तरी पार्था परियेसा । मी तंव येथ ऐसा । 
रत्‌नीं किळावो जैसा । रत्‌नचि कीं तो ॥ ३७३ ॥ 
कां द्रवपणचि नीर । अवकाशचि अंबर । 
गोडी तेचि साखर । आन नाहीं ॥ ३७४ ॥ 
वन्हि तेचि ज्वाळ । दळाचि नांव कमळ । 
रूख तेंचि डाळ- । फळादिक ॥ ३७५ ॥ 
अगा हिम जें आकर्षलें । तेंचि हिमवंत जेवीं जालें । 
नाना दूध मुरालें । तेंचि दहीं ॥ ३७६ ॥ 
तैसें विश्व येणें नांवें । हें मीचि पैं आघवें । 
घेईं चंद्रबिंब सोलावें । न लगे जेवीं ॥ ३७७ ॥ 
घृताचें थिजलेंपण । न मोडितां घृतचि जाण । 
कां नाटितां कांकण । सोनेंचि तें ॥ ३७८ ॥ 
न उकलितां पटु । तंतुचि असे स्पष्टु । 
न विरवितां घटु । मृत्तिका जेवीं ॥ ३७९ ॥ 
म्हणौनि विश्वपण जावें । मग तैं मातें घेयावें । 
तैसा नव्हे आघवें । सकटचि मी ॥ ३८० ॥ 
ऐसेनि मातें जाणिजे । ते अव्यभिचारी भक्ति म्हणिजे । 
येथ भेदु कांहीं देखिजे । तरी व्यभिचारु तो ॥ ३८१ ॥ 
याकारणें भेदातें । सांडूनि अभेदें चित्तें । 
आपण सकट मातें । जाणावें गा ॥ ३८२ ॥ 
पार्था सोनयाची टिका । सोनयासी लागली देखा । 
तैसें आपणपें आणिका । मानावें ना ॥ ३८३ ॥ 
तेजाचा तेजौनि निघाला । परी तेजींचि असे लागला । 
तया रश्मी ऐसा भला । बोधु होआवा ॥ ३८४ ॥ 
पैं परमाणु भूतळीं । हिमकणु हिमाचळीं । 
मजमाजीं न्याहाळीं । अहं तैसें ॥ ३८५ ॥ 
हो कां तरंगु लहानु । परी सिंधूसी नाहीं भिन्नु । 
तैसा ईश्वरीं मी आनु । नोहेचि गा ॥ ३८६ ॥ 
ऐसेनि बा समरसें । दृष्टि जे उल्हासे । 
ते भक्ति पैं ऐसे । आम्ही म्हणों ॥ ३८७ ॥ 
आणि ज्ञानाचें चांगावें । इयेचि दृष्टि नांवें । 
योगाचेंही आघवें । सर्वस्व हें ॥ ३८८ ॥ 
सिंधू आणि जळधरा- । माजीं लागली अखंड धारा । 
तैसी वृत्ति वीरा । प्रवर्ते ते ॥ ३८९ ॥ 
कां कुहेसीं आकाशा । तोंडीं सांदा नाहीं तैसा । 
तो परमपुरुषीं तैसा । एकवटे गा ॥ ३९० ॥ 
प्रतिबिंबौनि बिंबवरी । प्रभेची जैसी उजरी । 
ते सोऽहंवृत्ती अवधारीं । तैसी होय ॥ ३९१ ॥ 
ऐसेनि मग परस्परें । ते सोऽहंवृत्ति जैं अवतरे । 
तैं तियेहि सकट सरे । अपैसया ॥ ३९२ ॥ 
जैसा सैंधवाचा रवा । सिंधूमाजीं पांडवा । 
विरालेया विरवावा । हेंही ठाके ॥ ३९३ ॥ 
नातरी जाळूनि तृण । वन्हिही विझे आपण । 
तैसें भेदु नाशूनि जाण । ज्ञानही नुरे ॥ ३९४ ॥ 
माझें पैलपण जाये । भक्त हें ऐलपण ठाये । 
अनादि ऐक्य जें आहे । तेंचि निवडे ॥ ३९५ ॥ 
आतां गुणातें तो किरीटी । जिणे या नव्हती गोष्टी । 
जे एकपणाही मिठी । पडों सरली ॥ ३९६ ॥ 
किंबहुना ऐसी दशा । तें ब्रह्मत्व गा सुदंशा । 
हें तो पावें जो ऐसा । मातें भजे ॥ ३९७ ॥ 
पुढतीं इहीं लिंगीं । भक्तु जो माझा जगीं । 
हे ब्रह्मता तयालागीं । पतिव्रता ॥ ३९८ ॥ 
जैसें गंगेचेनि वोघें । डळमळित जळ जें निघे । 
सिंधुपद तयाजोगें । आन नाहीं ॥ ३९९ ॥ 
तैसा ज्ञानाचिया दिठी । जो मातें सेवी किरीटी । 
तो होय ब्रह्मतेच्या मुकुटीं । चूडारत्‌न ॥ ४०० ॥ 
यया ब्रह्मत्वासीचि पार्था । सायुज्य ऐसी व्यवस्था । 
याचि नांवें चौथा । पुरुषार्थ गा ॥ ४०१ ॥ 
परी माझें आराधन । ब्रह्मत्वीं होय सोपान । 
एथ मी हन साधन । गमेन हो ॥ ४०२ ॥ 
तरी झणीं ऐसें । तुझ्या चित्तीं पैसें । 
पैं ब्रह्म आन नसे । मीवांचूनि ॥ ४०३ ॥ 


ब्रह्मणो हि प्रतिष्ठाहममृतस्याव्ययस्य च ।
शाश्वतस्य च धर्मस्य सुखस्यैकान्तिकस्य च ॥ २७॥
ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे गुणत्रयविभागयोगोनाम चतुर्दशोऽध्यायः ॥ १४ ॥


अगा ब्रह्म या नांवा । अभिप्रायो मी पांडवा । 
मीचि बोलिजे आघवा । शब्दीं इहीं ॥ ४०४ ॥ 
पैं मंडळ आणि चंद्रमा । दोन्ही नव्हती सुवर्मा । 
तैसा मज आणि ब्रह्मा । भेदु नाहीं ॥ ४०५ ॥ 
अगा नित्य जें निष्कंप । अनावृत धर्मरूप । 
सुख जें उमप । अद्वितीय ॥ ४०६ ॥ 
विवेकु आपलें काम । सारूनि ठाकी जें धाम । 
निष्कर्षाचें निःसीम । किंबहुना मी ॥ ४०७ ॥ 
ऐसेसें हो अवधारा । तो अनन्याचा सोयरा । 
सांगतसे वीरा । पार्थासी ॥ ४०८ ॥ 
येथ धृतराष्ट्र म्हणे । संजया हें तूतें कोणें । 
पुसलेनिविण वायाणें । कां बोलसी ? ॥ ४०९ ॥ 
माझी अवसरी ते फेडी । विजयाची सांगें गुढी । 
येरु जीवीं म्हणे सांडीं । गोठी यिया ॥ ४१० ॥ 
संजयो विस्मयो मानसीं । आहा करूनि रसरसी । 
म्हणे कैसें पां देवेंसी । द्वंद्व यया ? ॥ ४११ ॥ 
तरी तो कृपाळु तुष्टो । यया विवेकु हा घोंटो । 
मोहाचा फिटो । महारोगु ॥ ४१२ ॥ 
संजयो ऐसें चिंतितां । संवादु तो सांभाळितां । 
हरिखाचा येतु चित्ता । महापूरु ॥ ४१३ ॥ 
म्हणौनि आतां येणें । उत्साहाचेनि अवतरणें । 
श्रीकृष्णाचें बोलणें । सांगिजैल ॥ ४१४ ॥ 
तया अक्षराआंतील भावो । पाववीन मी तुमचा ठावो । 
आइका म्हणे ज्ञानदेवो । निवृत्तीचा ॥ ४१५ ॥ 
इति श्रीज्ञानदेवविरचितायां भावार्थदीपिकायां गुणत्रयविभागयोगोनाम चतुर्दशोऽध्यायः ॥

