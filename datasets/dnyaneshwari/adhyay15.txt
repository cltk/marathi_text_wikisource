॥ ॐ श्री परमात्मने नमः ॥
॥ अथ श्रीमद्भगवद्गीता ॥
। अथ पञ्चदशोऽध्यायः - अध्याय पंधरावा । ।
। पुरुषोत्तमयोगः ।

आतां हृदय हें आपुलें । चौफाळुनियां भलें । 
वरी बैसऊं पाउलें । श्रीगुरूंचीं ॥ १ ॥ 
ऐक्यभावाची अंजुळी । सर्वेंद्रिय कुड्मुळी । 
भरूनियां पुष्पांजुळी । अर्घ्यु देवों ॥ २ ॥ 
अनन्योदकें धुवट । वासना जे तन्निष्ठ । 
ते लागलेसे अबोट । चंदनाचें ॥ ३ ॥ 
प्रेमाचेनि भांगारें । निर्वाळूनि नूपरें । 
लेवऊं सुकुमारें । पदें तियें ॥ ४ ॥ 
घणावली आवडी । अव्यभिचारें चोखडी । 
तिये घालूं जोडी । आंगोळिया ॥ ५ ॥ 
आनंदामोदबहळ । सात्त्विकाचें मुकुळ । 
तें उमललें अष्टदळ । ठेऊं वरी ॥ ६ ॥ 
तेथे अहं हा धूप जाळूं । नाहं तेजें वोवाळूं । 
सामरस्यें पोटाळूं । निरंतर ॥ ७ ॥ 
माझी तनु आणि प्राण । इया दोनी पाउवा लेऊं श्रीगुरुचरण । 
करूं भोगमोक्ष निंबलोण । पायां तयां ॥ ८ ॥ 
इया श्रीगुरुचरणसेवा । हों पात्र तया दैवा । 
जे सकळार्थमेळावा । पाटु बांधे ॥ ९ ॥ 
ब्रह्मींचें विसवणेंवरी । उन्मेख लाहे उजरी । 
जें वाचेतें इयें करी । सुधासिंधु ॥ १० ॥ 
पूर्णचंद्राचिया कोडी । वक्तृत्वा घापें कुरोंडी । 
तैसी आणी गोडी । अक्षरांतें ॥ ११ ॥ 
सूर्यें अधिष्ठिली प्राची । जगा राणीव दे प्रकाशाची । 
तैशी वाचा श्रोतयां ज्ञानाची । दिवाळी करी ॥ १२ ॥ 
नादब्रह्म खुजें । कैवल्यही तैसें न सजे । 
ऐसा बोलु देखिजे । जेणें दैवें ॥ १३ ॥ 
श्रवणसुखाच्या मांडवीं । विश्व भोगी माधवीं । 
तैसी सासिन्नली बरवी । वाचावल्ली ॥ १४ ॥ 
ठावो न पवता जयाचा । मनेंसी मुरडली वाचा । 
तो देवो होय शब्दाचा । चमत्कारु ॥ १५ ॥ 
जें ज्ञानासि न चोजवे । ध्यानासिही जें नागवे । 
तें अगोचर फावे । गोठीमाजीं ॥ १६ ॥ 
येवढें एक सौभग । वळघे वाचेचें आंग । 
श्रीगुरुपादपद्मपराग । लाहे जैं कां ॥ १७ ॥ 
तरी बहु बोलूं काई । आजि तें आनीं ठाईं । 
मातेंवाचूनि नाहीं । ज्ञानदेवो म्हणे ॥ १८ ॥ 
जे तान्हेनि मियां अपत्यें । आणि माझे गुरु एकलौतें । 
म्हणौनि कृपेंसि एकहातें । जालें तिये ॥ १९ ॥ 
पाहा पां भरोवरी आघवी । मेघ चातकांसी रिचवी । 
मजलागीं गोसावी । तैसें केलें ॥ २० ॥ 
म्हणौनि रिकामें तोंड । करूं गेलें बडबड । 
कीं गीता ऐसें गोड । आतुडलें ॥ २१ ॥ 
होय अदृष्ट आपैतें । तैं वाळूचि रत्‌नें परते । 
उजू आयुष्य तैं मारितें । लोभु करी ॥ २२ ॥ 
आधणीं घातलिया हरळ । होती अमृताचे तांदुळ । 
जरी भुकेची राखे वेळ । श्रीजगन्नाथु ॥ २३ ॥ 
तयापरी श्रीगुरु । करिती जैं अंगीकारु । 
तैं होऊनि ठाके संसारु । मोक्षमय आघवा ॥ २४ ॥ 
पाहा पां श्रीनारायणें । तया पांडवांचें उणें । 
कीजेचि ना पुराणें । विश्ववंद्यें ? ॥ २५ ॥ 
तैसें श्रीनिवृत्तिराजें । अज्ञानपण हें माझें । 
आणिलें वोजें । ज्ञानाचिया ॥ २६ ॥ 
परी हें असो आतां । प्रेम रुळतसे बोलतां । 
कें गुरुगौरव वर्णितां । उन्मेष असे ? ॥ २७ ॥ 
आतां तेणेंचि पसायें । तुम्हां संताचे मी पायें । 
वोळगेन अभिप्रायें । गीतेचेनि ॥ २८ ॥ 
तरी तोचि प्रस्तुतीं । चौदाविया अध्यायाच्या अंतीं । 
निर्णयो कैवल्यपती । ऐसा केला ॥ २९ ॥ 
जें ज्ञान जयाच्या हातीं । तोचि समर्थु मुक्ति । 
जैसा शतमख संपत्ती । स्वर्गींचिये ॥ ३० ॥ 
कां शत एक जन्मां । जो जन्मोनि ब्रह्मकर्मा । 
करी तोचि ब्रह्मा । आनु नोहे ॥ ३१ ॥ 
नाना सूर्याचा प्रकाशु । लाहे जेवीं डोळसु । 
तेवीं ज्ञानेंचि सौरसु । मोक्षाचा तो ॥ ३२ ॥ 
तरी तया ज्ञानालागीं । कवणा पां योग्यता आंगीं । 
हें पाहतां जगीं । देखिला एकु ॥ ३३ ॥ 
जें पाताळींचेंही निधान । दावील कीर अंजन । 
परी होआवे लोचन । पायाळाचे ॥ ३४ ॥ 
तैसें मोक्ष देईल ज्ञान । येथें कीर नाहीं आन । 
परी तेंचि थारे ऐसें मन । शुद्ध होआवें ॥ ३५ ॥ 
तरी विरक्तीवांचूनि कहीं । ज्ञानासि तगणेंचि नाहीं । 
हें विचारूनि ठाईं । ठेविलें देवें ॥ ३६ ॥ 
आतां विरक्तीची कवण परी । जे येऊनि मनातें वरी । 
हेंही सर्वज्ञें श्रीहरी । देखिलें असे ॥ ३७ ॥ 
जे विषें रांधिली रससोये । जैं जेवणारा ठाउवी होये । 
तैं तो ताटचि सांडूनि जाये । जयापरी ॥ ३८ ॥ 
तैसी संसारा या समस्ता । जाणिजे जैं अनित्यता । 
तैं वैराग्य दवडितां । पाठी लागे ॥ ३९ ॥ 
आतां अनित्यत्व या कैसें । तेंचि वृक्षाकारमिषें । 
सांगिजत असे विश्वेशें । पंचदशीं ॥ ४० ॥ 
उपडिलें कवतिकें । झाड येरिमोहरा ठाके । 
तें वेगें जैसें सुके । तैसें हें नोहे ॥ ४१ ॥ 
यातें एकेपरी । रूपकाचिया कुसरी । 
सारीतसे वारी । संसाराची ॥ ४२ ॥ 
करूनि संसार वावो । स्वरूपीं अहंते ठावो । 
होआवया अध्यावो । पंधरावा हा ॥ ४३ ॥ 
आतां हेंचि आघवें । ग्रंथगर्भींचें चांगावें । 
उपलविजेल जीवें । आकर्णिजे ॥ ४४ ॥ 
तरी महानंद समुद्र । झॊ पूर्ण पूर्णीमा चंद्र । 
तो द्वारकेचा नरेंद्र । ऐसें म्हणे ॥ ४५ ॥ 
अगा पैं पंडुकुमरा । येतां स्वरूपाचिया घरा । 
करीतसे आडवारा । विश्वाभासु जो ॥ ४६ ॥ 
तो हा जगडंबरु । नोहे येथ संसारु । 
हा जाणिजे महातरु । थांवला असे ॥ ४७ ॥ 
परी येरां रुखांसारिखा । हा तळीं मूळें वरी शाखा । 
तैसा नोहे म्हणौनि लेखा । नयेचि कवणा ॥ ४८ ॥ 
आगी कां कुऱ्हाडी । होय रिगावा जरी बुडीं । 
तरी हो कां भलतेवढी । वरिचील वाढी ॥ ४९ ॥ 
जे तुटलिया मूळापाशीं । उलंडेल कां शाखांशीं । 
परी तैशी गोठी कायशी । हा सोपा नव्हे ॥ ५० ॥ 
अर्जुना हें कवतिक । सांगतां असे अलौकिक । 
जे वाढी अधोमुख । रुखा यया ॥ ५१ ॥ 
जैसा भानू उंची नेणों कें । रश्मिजाळ तळीं फांके । 
संसार हें कावरुखें । झाड तैसें ॥ ५२ ॥ 
आणि आथी नाथी तितुकें । रुंधलें असे येणेंचि एकें । 
कल्पांतींचेनि उदकें । व्योम जैसें ॥ ५३ ॥ 
कां रवीच्या अस्तमानीं । आंधारेनि कोंदे रजनी । 
तैसा हाचि गगनीं । मांडला असे ॥ ५४ ॥ 
यया फळ ना चुंबितां । फूल ना तुरंबितां । 
जें कांहीं पंडुसुता । तें रुखुचि हा ॥ ५५ ॥ 
हा ऊर्ध्वमूळ आहे । परी उन्मूळिला नोहे । 
येणेंचि हा होये । शाड्वळु गा ॥ ५६ ॥ 
आणि ऊर्ध्वमूळ ऐसें । निगदिलें कीर असे । 
परी अधींही असोसें । मूळें यया ॥ ५७ ॥ 
प्रबळला चौमेरी । पिंपळा कां वडाचिया परी । 
जे पारंबियांमाझारीं । डहाळिया असती ॥ ५८ ॥ 
तेवींचि गा धनंजया । संसारतरु यया । 
अधींचि आथी खांदिया । हेंही नाहीं ॥ ५९ ॥ 
तरी ऊर्ध्वाहीकडे । शाखांचे मांदोडे । 
दिसताति अपाडें । सासिन्नलें ॥ ६० ॥ 
जालें गगनचि पां वेलिये । कां वारा मांडला रुखाचेनि आयें । 
नाना अवस्थात्रयें । उदयला असे ॥ ६१ ॥ 
ऐसा हा एकु । विश्वाकार विटंकु । 
उदयला जाण रुखु । ऊर्ध्वमूळु ॥ ६२ ॥ 
आतां ऊर्ध्व या कवण । येथें मूळ तें किं लक्षण । 
कां अधोमुखपण । शाखा कैसिया ॥ ६३ ॥ 
अथवा द्रुमा यया । अधीं जिया मूळिया । 
तिया कोण कैसिया । ऊर्ध्व शाखा ॥ ६४ ॥ 
आणि अश्वत्थु हा ऐसी । प्रसिद्धी कायसी । 
आत्मविदविलासीं । निर्णयो केला ॥ ६५ ॥ 
हें आघवेंचि बरवें । तुझिये प्रतीतीसि फावे । 
तैसेनि सांगों सोलिंवें । विन्यासें गा ॥ ६६ ॥ 
परी ऐकें गा सुभगा । हा प्रसंगु असे तुजचि जोगा । 
कानचि करीं हो सर्वांगा । हियें आथिलिया ॥ ६७ ॥ 
ऐसें प्रेमरसें सुरफुरें । बोलिलें जंव यादववीरें । 
तंव अवधान अर्जुनाकारें । मूर्त जालें ॥ ६८ ॥ 
देव निरूपिती तें थेंकुलें । येवढें श्रोतेपण फांकलें । 
जैसे आकाशा खेंव पसरिलें । दाही दिशीं ॥ ६९ ॥ 
श्रीकृष्णोक्तिसागरा । हा अगस्तीचि दुसरा । 
म्हनौनि घोंटु भरों पाहे एकसरा । अवघेयाचा ॥ ७० ॥ 
ऐसी सोय सांडूनि खवळिली । आवडी अर्जुनीं देवें देखिली । 
तेथ जालेनि सुखें केली । कुरवंडी तया ॥ ७१ ॥ 


श्रीभगवानुवाच ।
ऊर्ध्वमूलमधःशाखमश्वत्थं प्राहुरव्ययम् ।
छन्दांसि यस्य पर्णानि यस्तं वेद स वेदवित् ॥ १॥


मग म्हणे धनंजया । तें ऊर्ध्व गा तरू यया । 
येणें रुखेंचि कां जया । ऊर्ध्वता गमे ॥ ७२ ॥ 
एऱ्हवीं मध्योर्ध्व अध । हे नाहीं जेथ भेद । 
अद्वयासीं एकवद । जया ठायीं ॥ ७३ ॥ 
जो नाइकिजतां नादु । जो असौरभ्य मकरंदु । 
जो आंगाथिला आनंदु । सुरतेविण ॥ ७४ ॥ 
जया जें आऱ्हां परौतें । जया जें पुढें मागौतें । 
दिसतेविण दिसतें । अदृश्य जें ॥ ७५ ॥ 
उपाधीचा दुसरा । घालितां वोपसरा । 
नामरूपाचा संसारा । होय जयातें ॥ ७६ ॥ 
ज्ञातृज्ञेयाविहीन । नुसधेंचि जें ज्ञान । 
सुखा भरलें गगन । गाळींव जें ॥ ७७ ॥ 
जें कार्य ना कारण । जया दुजें ना एकपण । 
आपणयां जें जाण । आपणचि ॥ ७८ ॥ 
ऐसें वस्तु जें साचें । तें ऊर्ध्व गा यया तरूचें । 
तेथ आर घेणें मूळाचें । तें ऐसें असे ॥ ७९ ॥ 
तरी माया ऐसी ख्याती । नसतीच यया आथी । 
कां वांझेची संतती । वानणें जैशी ॥ ८० ॥ 
तैशी सत् ना असत् होये । जे विचाराचें नाम न साहे । 
ऐसेया परीची आहे । अनादि म्हणती ॥ ८१ ॥ 
जे नानातत्त्वांंची मांदुस । जे जगदभ्राचें आकाश । 
जे आकारजाताचें दुस । घडी केलें ॥ ८२ ॥ 
जे भवद्रुमबीजिका । जे प्रपंचचित्र भूमिका । 
विपरीत ज्ञानदीपिका । सांचली जे ॥ ८३ ॥ 
ते माया वस्तूच्या ठायीं । असे जैसेनि नाहीं । 
मग वस्तुप्रभाचि पाही । प्रगट होये ॥ ८४ ॥ 
जेव्हां आपणया आली निद । करी आपणपें जेवीं मुग्ध । 
कां काजळी आणी मंद । प्रभा दीपीं ॥ ८५ ॥ 
स्वप्नीं प्रियापुढें तरुणांगी । निदेली चेववूनि वेगीं । 
आलिंगिलेनिवीण आलिंगी । सकामु करी ॥ ८६ ॥ 
तैसी स्वरूपीं जाली माया । आणी स्वरूप नेणे धनंजया । 
तेंचि रुखा यया । मूळ पहिलें ॥ ८७ ॥ 
वस्तूसी आपुला जो अबोधु । तो ऊर्ध्वीं आठुळैजे कंदु । 
वेदांतीं हाचि प्रसिद्धु । बीजभावो ॥ ८८ ॥ 
घन अज्ञान सुषुप्ती । तो बीजांकुरभावो म्हणती । 
येर स्वप्न हन जागृती । हा फळभावो तियेचा ॥ ८९ ॥ 
ऐसी यया वेदांतीं । निरूपणभाषाप्रतीती । 
परी तें असो प्रस्तुतीं । अज्ञान मूळ ॥ ९० ॥ 
तें ऊर्ध्व आत्मा निर्मळें । अधोर्ध्व सूचिती मूळें । 
बळिया बांधोनि आळें । मायायोगाचें ॥ ९१ ॥ 
मग आधिलीं सदेहांतरें । उठती जियें अपारें । 
ते चौपासि घेऊनि आगारें । खोलावती ॥ ९२ ॥ 
ऐसें भवद्रुमाचें मूळ । हें ऊर्ध्वीं करी बळ । 
मग आणियांचें बेंचळ । अधीं दावी ॥ ९३ ॥ 
तेथ् चिद्वृत्ति पहिलें । महत्तत्त्व उमललें । 
तें पान वाल्हेंदुल्हें । एक निघे ॥ ९४ ॥ 
मग सत्त्वरजतमात्मकु । त्रिविध अहंकारु जो एकु । 
तो तिवणा अधोमुखु । डिरु फुटे ॥ ९५ ॥ 
तो बुद्धीची घेऊनि आगारी । भेदाची वृद्धि करी । 
तेथे मनाचे डाळ धरी । साजेपणें ॥ ९६ ॥ 
ऐसा मूळाचिया गाढिका । विकल्परस कोंवळिका । 
चित्तचतुष्टय डाहाळिका । कोंभैजे तो ॥ ९७ ॥ 
मग आकाश वायु द्योतक । आप पृथ्वी हें पांच फोंक । 
महाभूतांचें सरोख । सरळे होती ॥ ९८ ॥ 
तैसीं श्रोत्रादि तन्मात्रें । तियें अंगवसां गर्भपत्रें । 
लुळलुळितें विचित्रें । उमळती गा ॥ ९९ ॥ 
तेथ शब्दांकुर वरिपडी । श्रोत्रा वाढी देव्हडी । 
होता करित कांडीं । आकांक्षेचीं ॥ १०० ॥ 
अंगत्वचेचे वेलपल्लव । स्पर्शांकुरीं घेती धांव । 
तेथ बांबळ पडे अभिनव । विकारांचें ॥ १०१ ॥ 
पाठीं रूपपत्र पालोवेलीं । चक्षु लांब तें कांडें घाली । 
ते वेळीं व्यामोहता भली । पाहाळीं जाय ॥ १०२ ॥ 
आणि रसाचें आंगवसें । वाढतां वेगें बहुवसें । 
जिव्हे आर्तीची असोसें । निघती बेंचें ॥ १०३ ॥ 
तैसेंचि कोंभैलेनि गंधें । घ्राणाची डिरी थांबुं बांधे । 
तेथ तळु घे स्वानंदें । प्रलोभाचा ॥ १०४ ॥ 
एवं महदहंबुद्धि । मनें महाभूतसमृद्धी । 
इया संसाराचिया अवधी । सासनिजे ॥ १०५ ॥ 
किंबहुना इहीं आठें । आंगीं हा अधिक फांटे । 
परी शिंपीचियेवढें उमटे । रुपें जेवीं ॥ १०६ ॥ 
कां समुद्राचेनि पैसारें । वरी तरंगता आसारे । 
तैसें ब्रह्मचि होय वृक्षाकारें । अज्ञानमूळ ॥ १०७ ॥ 
आतां याचा हाचि विस्तारु । हाचि यया पैसारु । 
जैसा आपणपें स्वप्नीं परिवारु । येकाकिया ॥ १०८ ॥ 
परी तें असो हें ऐसें । कावरें झाड उससे । 
यया महदादि आरवसें । अधोशाखा ॥ १०९ ॥ 
आणि अश्वत्थु ऐसें ययातें । म्हणती जे जाणते । 
तेंही परिस हो येथें । सांगिजैल ॥ ११० ॥ 
तरी श्वः म्हणिजे उखा । तोंवरी एकसारिखा । 
नाहीं निर्वाहो यया रुखा । प्रपंचरूपा ॥ १११ ॥ 
जैसा न लोटतां क्षणु । मेघु होय नानावर्णु । 
कां विजु नसे संपूर्णु । निमेषभरी ॥ ११२ ॥ 
ना कांपतया पद्मदळा । वरीलिया बैसका नाहीं जळा । 
कां चित्त जैसें व्याकुळा । माणुसाचें ॥ ११३ ॥ 
तैसीचि ययाची स्थिती । नासत जाय क्षणक्षणाप्रती । 
म्हणौनि ययातें म्हणती । अश्वत्थु हा ॥ ११४ ॥ 
आणि अश्वत्थु येणें नांवें । पिंपळु म्हणती स्वभावें । 
परी तो अभिप्राय नव्हे । श्रीहरीचा ॥ ११५ ॥ 
एऱ्हवीं पिंपळु म्हणतां विखीं । मियां गति देखिली असे निकी । 
परी तें असो काय लौकिकीं । हेतु काज ॥ ११६ ॥ 
म्हणौनि हा प्रस्तुतु । अलौकिकु परियेसा ग्रंथु । 
तरी क्षणिकत्वेंचि अश्वत्थु । बोलिजे हा ॥ ११७ ॥ 
आणीकुही येकु थोरु । यया अव्ययत्वाचा डगरु । 
आथी परी तो भीतरु । ऐसा आहे ॥ ११८ ॥ 
जैसा मेघांचेनि तोंडें । सिंधु एके आंगें काढे । 
आणि नदी येरीकडे । भरितीच असती ॥ ११९ ॥ 
तेथ वोहटे ना चढे । ऐसा परिपूर्णुचि आवडे । 
परी ते फुली जंव नुघडे । मेघानदींची ॥ १२० ॥ 
ऐसें या रुखाचें होणें जाणें । न तर्के होतेनि वहिलेपणें । 
म्हणौनि ययातें लोकु म्हणे । अव्ययु हा ॥ १२१ ॥ 
एऱ्हवीं दानशीळु पुरुषु । वेंचकपणेंचि संचकु । 
तैसा व्ययेंचि हा रुखु । अव्ययो गमे ॥ १२२ ॥ 
जातां वेगें बहुवसें । न वचे कां भूमीं रुतलें असे । 
रथाचें चक्र दिसे। जियापरी ॥ १२३ ॥ 
तैसें काळातिक्रमें जे वाळे । ते भूतशाखा जेथ गळे। 
तेथ कोडीवरी उमाळे । उठती आणिक ॥ १२४ ॥ 
परी येकी केधवां गेली। शाखाकोडी केधवां जाली । 
हें नेणवे जेवीं उमललीं । आषाढाभ्रें ॥ १२५ ॥ 
महाकल्पाच्या शेवटीं । उदेलिया उमळती सृष्टी । 
तैसेंचि आणिखीचें दांग उठी । सासिन्नलें ॥ १२६ ॥ 
संहारवातें प्रचंडें । पडती प्रळयांतींचीं सालडें । 
तंव कल्पादीचीं जुंबाडें । पाल्हेजती ॥ १२७ ॥ 
रिगे मन्वंतर मनूपुढें । वंशावरी वंशांचे मांडे । 
जैसी इक्षुवृद्धी कांडेंनकांडें । जिंके जेवीं ॥ १२८ ॥ 
कलियुगांतीं कोरडीं । चहुं युगांची सालें सांडी । 
तंव कृतयुगाची पेली देव्हडी । पडे पुढती ॥ १२९ ॥ 
वर्ततें वर्ष जाये । तें पुढिला मुळहारी होये । 
जैसा दिवसु जात कीं येत आहे । हें चोजवेना ॥ १३० ॥ 
जैशा वारियाच्या झुळकां । सांदा ठाउवा नव्हे देखा । 
तैसिया उठती पडती शाखा । नेणों किती ॥ १३१ ॥ 
एकी देहाची डिरी तुटे । तंव देहांकुरीं बहुवी फुटे । 
ऐसेनि भवतरु हा वाटे । अव्ययो ऐसा ॥ १३२ ॥ 
जैसें वाहतें पाणी जाय वेगें । तैसेंचि आणिक मिळे मागें । 
येथ असंतचि असिजे जगें । मानिजे संत ॥ १३३ ॥ 
कां लागोनि डोळां उघडे । तंव कोडीवरी घडे मोडे । 
नेणतया तरंगु आवडे । नित्यु ऐसा ॥ १३४ ॥ 
वायसा एकें बुबुळें दोहींकडे । डोळा चाळीतां अपाडें । 
दोन्ही आथी ऐसा पडे । भ्रमु जेवीं जगा ॥ १३५ ॥ 
पैं भिंगोरी निधिये पडली । ते गमे भूमीसी जैसी जडली । 
ऐसा वेगातिशयो भुली । हेतु होय ॥ १३६ ॥ 
हें बहु असो झडती । आंधारें भोवंडितां कोलती । 
ते दिसे जैसी आयती । चक्राकार ॥ १३७ ॥ 
हा संसारवृक्षु तैसा । मोडतु मांडतु सहसा । 
न देखोनि लोकु पिसा । अव्ययो मानी ॥ १३८ ॥ 
परि ययाचा वेगु देखे । जो हा क्षणिक ऐसा वोळखे । 
जाणे कोडिवेळां निमिखें । होत जात ॥ १३९ ॥ 
नाहीं अज्ञानावांचूनि मूळ । ययाचें असिलेंपण टवाळ । 
ऐसें झाड सिनसाळ । देखिलें जेणें ॥ १४० ॥ 
तयातें गा पंडुसुता । मी सर्वज्ञुही म्हणें जाणता । 
पैं वाग्ब्रह्म सिद्धांता । वंद्यु तोची ॥ १४१ ॥ 
योगजाताचें जोडलें । तया एकासीचि उपेगा गेलें । 
किंबहुना जियालें । ज्ञानही त्याचेनी ॥ १४२ ॥ 
हें असो बहु बोलणें । वानिजैल तो कवणें । 
जो भवरुखु जाणें । उखि ऐसा ॥ १४३ ॥ 


अधश्चोर्ध्वं प्रसृतास्तस्य शाखा गुणप्रवृद्धा विषयप्रवालाः ।
अधश्च मूलान्यनुसंततानि कर्मानुबन्धीनि मनुष्यलोके ॥ २॥


मग ययाचि प्रपंचरूपा । अधोशाखिया पादपा । 
डाहाळिया जाती उमपा । ऊर्ध्वाही उजू ॥ १४४ ॥ 
आणि अधीं फांकली डाळें । तिये होती मूळें । 
तयाही तळीं पघळे । वेल पालवु ॥ १४५ ॥ 
ऐसें जें आम्हीं । म्हणितलें उपक्रमीं । 
तेंही परिसें सुगमीं । बोलीं सांगों ॥ १४६ ॥ 
तरी बद्धमूळ अज्ञानें । महदादिकीं सासिनें । 
वेदांचीं थोरवनें । घेऊनियां ॥ १४७ ॥ 
परी आधीं तंव स्वेदज । जारज उद्भिज अंडज । 
हे बुडौनि महाभुज । उठती चारी ॥ १४८ ॥ 
यया एकैकाचेनि आंगवटें । चौर्यांशीं लक्षधा फुटे । 
ते वेळीं जीवशाखीं फांटे । सैंधचि होती ॥ १४९ ॥ 
प्रसवती शाखा सरळिया । नानासृष्टि डाहाळिया । 
आड फुटती माळिया । जातिचिया ॥ १५० ॥ 
स्त्री पुरुष नपुंसकें । हे व्यक्तिभेदांचे टके । 
आंदोळती आंगिकें । विकारभारें ॥ १५१ ॥ 
जैसा वर्षाकाळु गगनीं । पाल्हेजे नवघनीं । 
तैसें आकारजात अज्ञानीं । वेलीं जाय ॥ १५२ ॥ 
मग शाखांचेनि आंगभारें । लवोनि गुंफिती परस्परें । 
गुणक्षोभाचे वारे । उदयजती ॥ १५३ ॥ 
तेथ तेणें अचाटें । गुणांचेनि झडझडाटें । 
तिहीं ठायीं हा फांटे । ऊर्ध्वमूळ ॥ १५४ ॥ 
ऐसा रजाचिया झुळुका । झडाडितां आगळिका । 
मनुष्यजाती शाखा । थोरावती ॥ १५५ ॥ 
तिया ऊर्ध्वीं ना अधीं । माझारींचि कोंदाकोंदी । 
आड फुटती खांदी । चतुर्वर्णांच्या ॥ १५६ ॥ 
तेथ विधिनिषेध सपल्लव । वेदवाक्यांचें अभिनव । 
पालव डोलती बरव । नीच नवे ॥ १५७ ॥ 
अर्थु कामु पसरे । अग्रवनें घेती थारे । 
तेथ क्षणिकें पदांतरें । इहभोगाचीं ॥ १५८ ॥ 
तेथ प्रवृत्तीचेनि वृद्धिलोभें । खांकरेजती शुभाशुभें । 
नानाकर्मांचे खांबे । नेणों किती ॥ १५९ ॥ 
तेवींचि भोगक्षीणें मागिलें । पडती देहांतींचीं बुडसळें । 
तंव पुढां वाढी पेले । नवेया देहांची ॥ १६० ॥ 
आणि शब्दादिक सुहावे । सहज रंगें हवावे । 
विषयपल्लव नवे । नीत्य होती ॥ १६१ ॥ 
ऐसे रजोवातें प्रचंडें । मनुष्यशाखांचे मांदोडे । 
वाढती तो एथ रुढे । मनुष्यलोकु ॥ १६२ ॥ 
तैसाचि तो रजाचा वारा । नावेक धरी वोसरा । 
मग वाजों लागे घोरा । तमाचा तो ॥ १६३ ॥ 
तेधवां याचिया मनुष्यशाखा । नीच वासना अधीं देखा । 
पल्हेजती डाहाळिका । कुकर्माचिया ॥ १६४ ॥ 
अप्रवृत्तींचे खणुवाळे । कोंभ निघती सरळे । 
घेत पान पालव डाळे । प्रमादाचीं ॥ १६५ ॥ 
बोलती निषेधनियमें । जिया ऋचा यजुःसामें । 
तो पाला तया घुमें । टकेयावरी ॥ १६६ ॥ 
प्रतिपादिती अभिचार । आगम जे परमार । 
तिहीं पानीं घेती प्रसर । वासना वेली ॥ १६७ ॥ 
तंव तंव होतीं थोराडें । अकर्मांचीं तळबुडें । 
आणि जन्मशाखा पुढें पुढें । घेती धांव ॥ १६८ ॥ 
तेथ चांडाळादि निकृष्टा । दोषजातीचा थोर फांटा । 
जाळ पडे कर्मभ्रष्टां । भुलोनियां ॥ १६९ ॥ 
पशु पक्षी सूकर । व्याघ्र वृश्चिक विखार । 
हे आडशाखा प्रकार । पैसु घेती ॥ १७० ॥ 
परी ऐशा शाखा पांडवा । सर्वांगींहि नित्य नवा । 
निरयभोग यावा । फळाचा तो ॥ १७१ ॥ 
आणि हिंसाविषयपुढारी । कुकर्मसंगें धुर धुरी । 
जन्मवरी आगारी । वाढतीचि असे ॥ १७२ ॥ 
ऐसे होती तरु तृण । लोह लोष्ट पाषाण । 
इया खांदिया तेवीं जाण । फळेंही हेंची ॥ १७३ ॥ 
अर्जुना गा अवधारीं । मनुष्यालागोनि इया परी । 
वृद्धि स्थावरांतवरी । अधोशाखांची ॥ १७४ ॥ 
म्हणौनि जीं मनुष्यडाळें । तियें जाणावीं अधींचि मूळें । 
जे एथूनि हा पघळे । संसारतरु ॥ १७५ ॥ 
एऱ्हवीं ऊर्ध्वींचें पार्था । मुद्दल मूळ पाहतां । 
अधींचिया मध्यस्था । शाखा इया ॥ १७६ ॥ 
परी तामसी सात्त्विकी । सुकृतदुष्कृतात्मकी । 
विरुढती या शाखीं । अधोर्ध्वींचिया ॥ १७७ ॥ 
आणि वेदत्रयाचिया पाना । नये अन्यत्र लागों अर्जुना । 
जे मनुष्यावांचूनि विधाना । विषय नाहीं ॥ १७८ ॥ 
म्हणौनि तनु मानुषा । इया ऊर्ध्वमूळौनि जरी शाखा । 
तरी कर्मवृद्धीसि देखा । इयेंचि मूळें ॥ १७९ ॥ 
आणि आनीं तरी झाडीं । शाखा वाढतां मुळें गाढीं । 
मूळ गाढें तंव वाढी । पैस आथी ॥ १८० ॥ 
तैसेंचि इया शरीरा । कर्म तंव देहा संसारा । 
आणि देह तंव व्यापारा । ना म्हणोंचि नये ॥ १८१ ॥ 
म्हणौनि देहें मानुषें । इयें मुळें होती न चुके । 
ऐसें जगज्जनकें । बोलिलें तेणें ॥ १८२ ॥ 
मग तमाचें तें दारुण । स्थिरावलेया वाउधाण । 
सत्त्वाची सुटे सत्राण । वाहुटळी ॥ १८३ ॥ 
तैं याचि मनुष्याकारा । मुळीं सुवासना निघती आरा । 
घेऊनि फुटती कोंबारा । सुकृतांकुरीं ॥ १८४ ॥ 
उकलतेनि उन्मेखें । प्रज्ञाकुशलतेंची तिखें । 
डिरिया निघती निमिखें । बाबळैजुनी ॥ १८५ ॥ 
मतीचे सोट वांवे । घालिती स्फूर्तींचेनि थांवें । 
बुद्धि प्रकाश घे धांवे । विवेकावरी ॥ १८६ ॥ 
तेथ मेधारसें सगर्भ । अस्थापत्रीं सबोंब । 
सरळ निघती कोंभ । सद्वृत्तीचे ॥ १८७ ॥ 
सदाचाराचिया सहसा । टका उठती बहुवसा । 
घुमघुमिति घोषा । वेदपद्याच्या ॥ १८८ ॥ 
शिष्टागमविधानें । विविधयागवितानें । 
इये पानावरी पानें । पालेजती ॥१८९ ॥ 
ऐशा यमदमीं घोंसाळिया । उठती तपाचिया डाहाळिया । 
देती वैराग्यशाखा कोंवळिया । वेल्हाळपणें ॥ १९० ॥ 
विशिष्टां व्रतांचे फोक । धीराच्या अणगटी तिख । 
जन्मवेगें ऊर्ध्वमुख । उंचावती ॥ १९१ ॥ 
माजीं वेदांचा पाला दाट । तो करी सुविद्येचा झडझडाट । 
जंव वाजे अचाट । सत्त्वानिळु तो ॥ १९२ ॥ 
तेथ धर्मडाळ बाहाळी । दिसती जन्मशाखा सरळी । 
तिया आड फुटती फळीं । स्वर्गादिकीं ॥ १९३ ॥ 
पुढां उपरति रागें लोहिवी । धर्ममोक्षाची शाखा पालवी । 
पाल्हाजत नित्य नवी । वाढतीचि असे ॥ १९४ ॥ 
पैं रविचंद्रादि ग्रहवर । पितृ ऋषी विद्याधर । 
हे आडशाखा प्रकार । पैसु घेती ॥ १९५ ॥ 
याहीपासून उंचवडें । गुढले फळाचेनि बुडें । 
इंद्रादिक ते मांदोडे । थोर शाखांचे ॥ १९६ ॥ 
मग तयांही उपरी डाहाळिया । तपोज्ञानीं उंचावलिया । 
मरीचि कश्यपादि इया । उपरी शाखा ॥ १९७ ॥ 
एवं माळोवाळी उत्तरोत्तरु । ऊर्ध्वशाखांचा पैसारु । 
बुडीं साना अग्रीं थोरु । फळाढ्यपणें ॥ १९८ ॥ 
वरी उपरिशाखाही पाठीं । येती फळभार जे किरीटी । 
ते ब्रह्मेशांत अणगटीं । कोंभ निघती ॥ १९९ ॥ 
फळाचेनि वोझेपणें । ऊर्ध्वीं वोवांडें दुणें । 
जंव माघौतें बैसणें । मूळींचि होय ॥ २०० ॥ 
प्राकृताही तरी रुखा । जें फळें दाटलीं होय शाखा । 
ते वोवांडली देखा । बुडासि ये ॥ २०१ ॥ 
तैसें जेथूनि हा आघवा । संसारतरूचा उठावा । 
तियें मूळीं टेंकती पांडवा । वाढतेनि ज्ञानें ॥ २०२ ॥ 
म्हणौनि ब्रह्मेशानापरौतें । वाढणें नाहीं जीवातें । 
तेथूनि मग वरौतें । ब्रह्मचि कीं ॥ २०३ ॥ 
परी हें असो ऐसें । ब्रह्मादिक ते आंगवसें । 
ऊर्ध्वमुळासरिसें । न तुकती गा ॥ २०४ ॥ 
आणीकही शाखा उपरता । जिया सनकादिक नामें विख्याता । 
तिया फळीं मूळीं नाडळता । भरलिया ब्रह्मीं ॥ २०५ ॥ 
ऐसी मनुष्यापासूनि जाणावी । ऊर्ध्वीं ब्रह्मादिशेष पालवी । 
शाखांची वाढी बरवी । उंचावे पैं ॥ २०६ ॥ 
पार्था ऊर्ध्वींचिया ब्रह्मादि । मनुष्यत्वचि होय आदि । 
म्हणौनि इयें अधीं । म्हणितलीं मूळें ॥ २०७ ॥ 
एवं तुज अलौकिकु । हा अधोर्ध्वशाखु । 
सांगितला भवरुखु । ऊर्ध्वमूळु ॥ २०८ ॥ 
आणि अधींचीं हीं मूळें । उपपत्ती परिसविली सविवळें । 
आतां परिस उन्मूळें । कैसेनि हा ॥ २०९ ॥ 


न रूपमस्येह तथोपलभ्यते नान्तो न चादिर्न च संप्रतिष्ठा ।
अश्वत्थमेनं सुविरूढमूल मसङ्गशस्त्रेण दृढेन छित्त्वा ॥ ३॥


परी तुझ्या हन पोटीं । ऐसें गमेल किरीटी । 
जे एवढें झाड उत्पाटी । ऐसें कायि असे ? ॥ २१० ॥ 
कें ब्रह्मयाच्या शेवटवरी । ऊर्ध्व शाखांची थोरी । 
आणि मूळ तंव निराकारीं । ऊर्ध्वीं असे ॥ २११ ॥ 
हा स्थावराही तळीं । फांकत असे अधींच्या डाळीं । 
माजीं धांवतसे दुजा मूळीं । मनुष्यरूपीं ॥ २१२ ॥ 
ऐसा गाढा आणि अफाटु । आतां कोण करी यया शेवटु । 
तरी झणीं हा हळुवटु । धरिसी भावो ॥ २१३ ॥ 
परी हा उन्मूळावया दोषें । येथ सायासचि कायिसे । 
काय बाळा बागुल देशें । दवडावा आहे ? ॥ २१४ ॥ 
गंधर्वदुर्ग कायी पाडावे । काय शशविषाण मोडावें । 
होआवें मग तोडावें । खपुष्प कीं ? ॥ २१५ ॥ 
तैसा संसारु हा वीरा । रुख नाहीं साचोकारा । 
मा उन्मूळणीं दरारा । कायिसा तरी ? ॥ २१६ ॥ 
आम्हीं सांगितली जे परी । मूळडाळांची उजरी । 
ते वांझेचीं घरभरी । लेकुरें जैशीं ॥ २१७ ॥ 
कय कीजती चेइलेपणीं । स्वप्नींचीं तिये बोलणीं । 
तैशी जाण ते काहाणी । दुगळींचि ते ॥ २१८ ॥ 
वांचूनि आम्हीं निरूपिलें जैसें । ययाचे अचळ मूळ असे तैसें । 
आणि तैसाचि जरी हा असे । साचोकारा ॥ २१९ ॥ 
तरी कोणाचेनि संतानें । निपजती तया उन्मूळणें । 
काय फुंकिलिया गगनें । जाइजेल गा ॥ २२० ॥ 
म्हणौनि पैं धनंजया । आम्हीं वानिलें रूप तें माया । 
कासवीचेनि तुपें राया । वोगरिलें जैसें ॥ २२१ ॥ 
मृगजळाचीं गा तळीं । तिये दिठी दुरूनि न्याहाळीं । 
वांचूनि तेणें पाणियें साळी केळी । लाविसी काई ? ॥ २२२ ॥ 
मूळ अज्ञानचि तंव लटिकें । मा तयाचें कार्य हें केतुकें । 
म्हणौनि संसाररुख सतुकें । वावोचि गा ॥ २२३ ॥ 
आणि अंतु यया नाहीं । ऐसें बोलिजे जें कांहीं । 
तेंही साचचि पाहीं । येकें परी ॥ २२४ ॥ 
तरी प्रबोधु जंव नोहे । तंव निद्रे काय अंतु आहे ? । 
कीं रात्री न सरे तंव न पाहे । तया आरौतें ? ॥ २२५ ॥ 
तैसा जंव पार्था । विवेकु नुधवी माथा । 
तंव अंतु नाहीं अश्वत्था । भवरूपा या ॥ २२६ ॥ 
वाजतें वारें निवांत । जंव न राहे जेथिंचें तेथ । 
तंव तरंगतां अनंत । म्हणावीचि कीं ॥ २२७ ॥ 
म्हणौनि सूर्यु जैं हारपे । तैं मृगजळाभासु लोपे । 
कां प्रभा जाय दीपें । मालवलेनि ॥ २२८ ॥ 
तैसें मूळ अविद्या खाये । तें ज्ञान जैं उभें होये । 
तैंचि यया अंतु आहे । एऱ्हवीं नाहीं ॥ २२९ ॥ 
तेवींचि हा अनादी । ऐसी ही आथी शाब्दी । 
तो आळु नोहे अनुरोधी । बोलातें या ॥ २३० ॥ 
जें संसारवृक्षाच्या ठायीं । साचोकार तंव नाहीं । 
मा नाहीं तया आदि काई । कोण होईल ? ॥ २३१ ॥ 
जो साच जेथूनि उपजे । तयातें आदि हें साजे । 
आतां नाहींचि तो म्हणिजे । कोठूनियां ? ॥ २३२ ॥ 
म्हणौनि जन्मे ना आहे । ऐसिया सांगों कवण माये । 
यालागीं नाहींपणेंचि होये । अनादि हा ॥ २३३ ॥ 
वांझेचिया लेंका । कैंची जन्मपत्रिका । 
नभीं निळी भूमिका । कें कल्पूं पां ॥ २३४ ॥ 
व्योमकुसुमांचा पांडवा । कवणें देंठु तोडावा । 
म्हणौनि नाहीं ऐसिया भवा । आदि कैंची ? ॥ २३५ ॥ 
जैसें घटाचें नाहींपण । असतचि असे केलेनिवीण । 
तैसा समूळ वृक्षु जाण । अनादि हा ॥ २३६ ॥ 
अर्जुना ऐसेनि पाहीं । आद्यंतु ययासि नाहीं । 
माजीं स्थिती आभासे कांहीं । परी टवाळ ते ॥ २३७ ॥ 
ब्रह्मगिरीहूनि न निगे । आणि समुद्रींही कीर न रिगे । 
माजीं दिसे वाउगें । मृगांबु जैसें ॥ २३८ ॥ 
तेसा आद्यंती कीर नाहीं । आणि साचही नोहे कहीं । 
परी लटिकेपणाची नवाई । पडिभासे गा ॥ २३९ ॥ 
नाना रंगीं गजबजे । जैसें इंद्रधनुष्य देखिजे । 
तैसा नेणतया आपजे । आहे ऐसा ॥ २४० ॥ 
ऐसेनि स्थितीचिये वेळे । भुलवी अज्ञानाचे डोळे । 
लाघवी हरी मेखळे । लोकु जैसा ॥ २४१ ॥ 
आणि नसतीचि श्यामिका । व्योमीं दिसे तैसी दिसो कां । 
तरी दिसणेंही क्षणा एका । होय जाय ॥ २४२ ॥ 
स्वप्नींही मानिलें लटिकें । तरी निर्वाहो कां एकसारिखें । 
तेवीं आभासु हा क्षणिकें । रिताचि गा ॥ २४३ ॥ 
देखतां आहे आवडें । घेऊं जाइजे तरी नातुडे । 
जैसा टिकु कीजे माकडें । जळामाजीं ॥ २४४ ॥ 
तरंगभंगु सांडीं पडे । विजूही न पुरे होडे । 
आभासासि तेणें पाडें । होणें जाणें गा ॥ २४५ ॥ 
जैसा ग्रीष्मशेषींचा वारा । नेणिजे समोर कीं पाठीमोरा । 
तैसी स्थिती नाहीं तरुवरा । भवरूपा यया ॥ २४६ ॥ 
एवं आदि ना अंतु स्थिती । ना रूप ययासि आथी । 
आतां कायसी कुंथाकुंथी । उन्मूळणी गा ॥ २४७ ॥ 
आपुलिया अज्ञानासाठीं । नव्हता थांवला किरीटी । 
तरी आतां आत्माज्ञानाच्या लोटीं । खांडेनि गा ॥ २४८ ॥ 
वांचूणि ज्ञानेवीण ऐकें । उपाय करिसी जितुके । 
तिहीं गुंफसि अधिकें । रुखीं इये ॥ २४९ ॥ 
मग किती खांदोखांदीं । यया हिंडावें ऊर्ध्वीं अधीं । 
म्हणौनि मूळचि अज्ञान छेदीं । सम्यक् ज्ञानें ॥ २५० ॥ 
एऱ्हवीं दोरीचिया उरगा । डांगा मेळवितां पैं गा । 
तो शिणुचि वाउगा । केला होय ॥ २५१ ॥ 
तरावया मृगजळाची गंगा । डोणीलागीं धांवतां दांगा- । 
माजीं वोहळें बुडिजे पैं गा । साच जेवीं ॥ २५२ ॥ 
तेवीं नाथिलिया संसारा । उपाईं जाचतया वीरा । 
आपणपें लोपे वारा । विकोपीं जाय ॥ २५३ ॥ 
म्हणौनि स्वप्नींचिया घाया । ओखद चेवोचि धनंजया । 
तेवीं अज्ञानमूळा यया । ज्ञानचि खड्ग ॥ २५४ ॥ 
परी तेचि लीला परजवे । तैसें वैराग्याचें नवें । 
अभंगबळ होआवें । बुद्धीसी गा ॥ २५५ ॥ 
उठलेनि वैराग्यें जेणें । हा त्रिवर्गु ऐसा सांडणें । 

जैसें वमुनियां सुणें । आतांचि गेलें ॥ २५६ ॥ 
हा ठायवरी पांडवा । पदार्थजातीं आघवा । 
विटवी तो होआवा । वैराग्य लाठु ॥ २५७ ॥ 
मग देहाहंतेचें दळें । सांडूनि एकेचि वेळे । 
प्रत्यक्बुद्धी करतळें । हातवसावें ॥ २५८ ॥ 
निसळें विवेकसाहणें । जें ब्रह्माहमस्मिबोधें सणाणें । 
मग पुरतेनि बोधें उटणें । एकलेचि ॥ २५९ ॥ 
परी निश्चयाचें मुष्टिबळ । पाहावें एकदोनी वेळ । 
मग तुळावें अति चोखाळ । मननवरी ॥ २६० ॥ 
पाठीं हतियेरां आपणयां । निदिध्यासें एक जालिया । 
पुढें दुजें नुरेल घाया- । पुरतें गा ॥ २६१ ॥ 
तें आत्मज्ञानाचें खांडें । अद्वैतप्रभेचेनि वाडें । 
नेदील उरों कवणेकडे । भववृक्षासी ॥ २६२ ॥ 
शरदागमींचा वारा । जैसा केरु फेडी अंबरा । 
का उदयला रवी आंधारा । घोंटु भरी ॥ २६३ ॥ 
नाना उपवढ होतां खेंवो । नुरे स्वप्नसंभ्रमाचा ठावो । 
स्वप्नप्रतीतिधारेचा वाहो । करील तैसें ॥ २६४ ॥ 
तेव्हां ऊर्ध्वींचें मूळ । कां अधींचें हन शाखाजाळ । 
तें कांहींचि न दिसे मृगजळ । चादिणां जेवीं ॥ २६५ ॥ 
ऐसेनि गा वीरनाथा । आत्मज्ञानाचिया खड्गलता । 
छेदुनिया भवाश्वत्था । ऊर्ध्वमूळातें ॥ २६६ ॥ 


ततः पदं तत्परिमार्गितव्यं यस्मिन् गता न निवर्तन्ति भूयः ।
तमेव चाद्यं पुरुषं प्रपद्ये यतः प्रवृत्तिः प्रसृता पुराणी ॥ ४॥


मग इदंतेसि वाळलें । जें मीपणेंवीण डाहारलें । 
तें रूप पाहिजे आपलें । आपणचि ॥ २६७ ॥ 
परी दर्पणाचेनि आधारें । एकचि करून दुसरें । 
मुख पाहाती गव्हारें । तैसें नको हो ॥ २६८ ॥ 
हें पाहाणें ऐसें असे वीरा । जैसा न बोडलिया विहिरा । 
मग आपलिया उगमीं झरा । भरोनि ठाके ॥ २६९ ॥ 
नातरी आटलिया अंभ । निजबिंबीं प्रतिबिंब । 
निहटे कां नभीं नभ । घटाभावीं ॥ २७० ॥ 
नाना इंधनांशु सरलेया । वन्हि परते जेवीं आपणपयां । 
तैसें आपेंआप धनंजया । न्याहाळणें जें गा ॥ २७१ ॥ 
जिव्हे आपली चवी चाखणें । चक्षू निज बुबुळ देखणें । 
आहे तया ऐसें निरीक्षणें । आपुलें पैं ॥ २७२ ॥ 
कां प्रभेसि प्रभा मिळे । गगन गगनावरी लोळे । 
नाना पाणी भरलें खोळे । पाणियाचिये ॥ २७३ ॥ 
आपणचि आपणयातें । पाहिजे जें अद्वैतें । 
तें ऐसें होय निरुतें । बोलिजतु असे ॥ २७४ ॥ 
जें पाहिजतेनवीण पाहिजे । कांहीं नेणणाचि जाणिजे । 
आद्यपुरुष कां म्हणिजे । जया ठायातें ॥ २७५ ॥ 
तेथही उपाधीचा वोथंबा । घेऊनि श्रुति उभविती जिभा । 
मग नामरूपाचा वडंबा । करिती वायां ॥ २७६ ॥ 
पैं भवस्वर्गा उबगले । मुमुक्षु योगज्ञाना वळघले । 
पुढती न यों इया निगाले । पैजा जेथ ॥ २७७ ॥ 
संसाराचिया पायां पुढां । पळती वीतराग होडा । 
ओलांडोनि ब्रह्मपदाचा कर्मकडा । घालिती मागां ॥ २७८ ॥ 
अहंतादिभावां आपुलियां । झाडा देऊनि आघवेया । 
पत्र घेती ज्ञानिये जया । मूळघरासी ॥ २७९ ॥ 
पैं जेथुनी हे एवढी । विश्वपरंपरेची वेलांडी । 
वाढती आशा जैशी कोरडी । निदैवाची ॥ २८० ॥ 
जिये कां वस्तूचें नेणणें । आणिलें थोर जगा जाणणें । 
नाहीं तें नांदविलें जेणें । मी तूं जगीं ॥ २८१ ॥ 
पार्था तें वस्तु पहिलें । आपणपें आपुलें । 
पाहिजे जैसें हिंवलें । हिंव हिंवें ॥ २८२ ॥ 
आणीकही एक तया । वोळखण असे धनंजया । 
तरी जया कां भेटलिया । येणेंचि नाहीं ॥ २८३ ॥ 
परी तया भेटती ऐसें । जे ज्ञानें सर्वत्र सरिसे । 
महाप्रळयांबूचे जैसें । भरलेपण ॥ २८४ ॥ 


निर्मानमोहा जितसङ्गदोषा अध्यात्मनित्या विनिवृत्तकामाः ।
द्वन्द्वैर्विमुक्ताः सुखदुःखसंज्ञैर्गच्छन्त्यमूढाः पदमव्ययं तत् ॥ ५॥


जया पुरुषांचें कां मन । सांडोनि गेलें मोह मान । 
वर्षांतीं जैसें घन । आकाशातें ॥ २८५ ॥ 
निकवड्या निष्ठुरा । उबगिजे जेवीं सोयरा । 
तैसें नागवती विकारां । वेटाळूं जे ॥ २८६ ॥ 
फळली केळी उन्मूळे । तैसी आत्मलाभें प्रबळे । 
तयाची क्रिया ढाळेंढाळें । गळती आहे ॥ २८७ ॥ 
आगी लगलिया रुखीं । देखोनि सैरा पळती पक्षी । 
तैसें सांडिलें अशेखीं । विकल्पीं जे ॥ २८८ ॥ 
आइकें सकळ दोषतृणीं । अंकुरिजती जिये मेदिनी । 
तिये भेदबुद्धीची काहाणी । नाहीं जयातें ॥ २८९ ॥ 
सूर्योदयासरिसी । रात्री पळोनि जाय अपैसी । 
गेली देहाहंता तैसी । अविद्येसवें ॥ २९० ॥ 
पैं आयुष्यहीना जीवातें । शरीर सांडी जेवीं अवचितें । 
तेवीं निदसुरें द्वैतें । सांडिले जे ॥ २९१ ॥ 
लोहाचें साम्कडें परिसा । न जोडे अंधारु रवि जैसा । 
द्वैतबुद्धीचा तैसा । सदा दुकाळ जया ॥ २९२ ॥ 
अगा सुखदुःखाकारें । द्वंद्वें देहीं जियें गोचरें । 
तियें जयां कां समोरें । होतीचिना ॥ २९३ ॥ 
स्वप्नींचें राज्य कां मरण । नोहे हर्षशोकांसि कारण । 
उपवढलिया जाण । जियापरी ॥ २९४ ॥ 
तैसेम् सुखदुःखरूपीं । द्वंद्वीं जे पुण्यपापीं । 
न घेपिजती सर्पीं । गरुड जैसें ॥ २९५ ॥ 
आणि अनात्मवर्गनीर । सांडूनि आत्मरसाचें क्षीर । 
चरताति जे सविचार । राजहंसु ॥ २९६ ॥ 
जैसा वर्षोनि भूतळीं । आपला रसु अंशुमाळी । 
मागौता आणी रश्मिजाळीं । बिंबासीचि ॥ २९७ ॥ 
तैसें आत्मभ्रांतीसाठीं । वस्तु विखुरली बारावाटीं । 
ते एकवटिती ज्ञानदृष्टी । अखंड जे ॥ २९८ ॥ 
किंबहुना आत्मयाचा । निर्धारीं विवेकु जयांचा । 
बुडाला वोघु गंगेचा । सिंधूमाजीं जैसा ॥ २९९ ॥ 
पैं आघवेंचि आपुलेंपणें । नुरेचि जया अभिलाषणें । 
जैसें येथूनि पऱ्हां जाणें । आकाशा नाहीं ॥ ३०० ॥ 
जैसा अग्नीचा डोंगरु । नेघे कोणी बीज अंकुरु । 
तैसा मनीं जयां विकारु । उदैजेना ॥ ३०१ ॥ 
जैसा काढिलिया मंदराचळु । राहे क्षीराब्धि निश्चळु । 
तैसा नुठी जयां सळु । कामोर्मीचा ॥ ३०२ ॥ 
चंद्रमा कळीं धाला । न दिसे कोणें आंगी वोसावला । 
तेवीं अपेक्षेचा अवखळा । न पडे जयां ॥ ३०३ ॥ 
हें किती बोलूं असांगडें । जेवीं परमाणु नुरे वायूपुढें । 
तैसें विषयांचें नावडे । नांवचि जयां ॥ ३०४ ॥ 
एवं जे जे कोणी ऐसे । केले ज्ञानाग्नि हुताशें । 
ते तेथ मिळती जैसें । हेमीं हेम ॥ ३०५ ॥ 
तेथ म्हणिजे कवणें ठाईं । ऐसेंही पुससी कांहीं । 
तरी तें पद गा नाहीं । वेंचु जया ॥ ३०६ ॥ 
दृश्यपणें देखिजे । कां ज्ञेयत्वें जाणिजे । 
अमुकें ऐसें म्हणिजे । तें जें नव्हे ॥ ३०७ ॥ 


न तद्भासयते सूर्यो न शशाङ्को न पवकः ।
यद्गत्वा न निवर्तन्ते तद्धाम परमं मम ॥ ६॥


पैं दीपाचिया बंबाळीं । कां चंद्र हन जें उजळी । 
हें काय बोलों अंशुमाळी । प्रकाशी जें ॥ ३०८ ॥ 
तें आघवेंचि दिसणें । जयाचें कां न देखणें । 
विश्व भासतसे जेणें । लपालेनी ॥ ३०९ ॥ 
जैसें शिंपीपण हारपे । तंव तंव खरें होय रुपें । 
कां दोरी लोपतां सापें । फार होइजे ॥ ३१० ॥ 
तैसीं चंद्रसूर्यादि थोरें । इयें तेजें जियें फारें । 
तियें जयाचेनि आधारें । प्रकाशती ॥ ३११ ॥ 
ते वस्तु कीं तेजोराशी । सर्वभूतात्मक सरिसी । 
चंद्रसूर्याच्या मानसीं । प्रकाशे जे ॥ ३१२ ॥ 
म्हणौनि चंद्रसूर्य कडवसां । पडती वस्तूच्या प्रकाशा । 
यालागीं तेज जें तेजसा । तें वस्तूचें आंग ॥ ३१३ ॥ 
आणि जयाच्या प्रकाशीं । जग हारपे चंद्रार्केंसीं । 
सचंद्र नक्षत्रें जैसीं । दिनोदयीं ॥ ३१४ ॥ 
नातरी प्रबोधलिये वेळे । ते स्वप्नींची डिंडीमा मावळे । 
कां नुरेचि सांजवेळे । मृगतृष्णिका ॥ ३१५ ॥ 
तैसा जिये वस्तूच्या ठायीं । कोण्हीच कां आभासु नाहीं । 
तें माझें निजधाम पाहीं । पाटाचें गा ॥ ३१६ ॥ 
पुढती जे तेथ गेले । ते न घेती माघौतीं पाउलें । 
महोदधीं कां मिनले । स्रोत जैसे ॥ ३१७ ॥ 
कां लवणाची कुंजरी । सूदलिया लवणसागरीं । 
होयचि ना माघारी । परती जैसी ॥ ३१८ ॥ 
नाना गेलिया अंतराळा । न येतीचि वन्हिज्वाळा । 
नाहीं तप्तलोहौनि जळा । निघणें जेवीं ॥ ३१९ ॥ 
तेवीं मजसीं एकवट । जे जाले ज्ञानें चोखट । 
तयां पुनरावृत्तीची वाट । मोडली गा ॥ ३२० ॥ 
तेथ प्रज्ञापृथ्वीचा रावो । पार्थु म्हणे जी जी पसावो । 
परी विनंती एकी देवो । चित्त देतु ॥ ३२१ ॥ 
तरी देवेंसि स्वयें एक होती । मग माघौते जे न येती । 
ते देवेंसि भिन्न आथी । कीं अभिन्न जी ॥ ३२२ ॥ 
जरी भिन्नचि अनादिसिद्ध । तरी न येती हें असंबद्ध । 
जे फुलां गेलें षट्पद । ते फुलेंचि होती पां ॥ ३२३ ॥ 
पैं लक्ष्याहूनि अनारिसे । बाण लक्ष्यीं शिवोनि जैसें । 
मागुते पडती तैसे । येतीचि ते ॥ ३२४ ॥ 
नातरी तूंचि ते स्वभावें । तरी कोणें कोणासि मिळावें । 
आपणयासी आपण रुपावें । शस्त्रें केवीं ? ॥ ३२५ ॥ 
म्हणौनि तुजसी अभिन्नां जीवां । तुझा संयोगवियोगु देवा । 
नये बोलों अवयवां । शरीरेंसीं ॥ ३२६ ॥ 
आणि जे सदां वेगळें तुजसीं । तयां मिळणीं नाहीं कोणे दिवशीं । 
मा येती न येती हे कायसी । वायबुद्धि ? ॥ ३२७ ॥ 
तरी कोण गा ते तूंतें । पावोनि न येती माघौते । 
हें विश्वतोमुखा मातें । बुझावीं जी ॥ ३२८ ॥ 
इये आक्षेपीं अर्जुनाच्या । तो शिरोमणि सर्वज्ञांचा । 
तोषला बोध शिष्याचा । देखोनियां ॥ ३२९ ॥ 
मग म्हणे गा महामती । मातें पावोनि न येती पुढती । 
ते भिन्नाभिन्न रिती । आहाती दोनी ॥ ३३० ॥ 
जैं विवेकें खोलें पाहिजे । तरी मी तेचि ते सहजें । 
ना आहाचवाहाच तरी दुजे । ऐसेही गमती ॥ ३३१ ॥ 
जैसे पाणियावरी वेगळ । तळपतां दिसती कल्लोळ । 
एऱ्हवीं तरी निखिळ । पाणीचि तें ॥ ३३२ ॥ 
कां सुवर्णाहुनि आनें । लेणीं गमती भिन्नें । 
मग पाहिजे तंव सोनें । आघवेंचि तें ॥ ३३३ ॥ 
तैसें ज्ञानाचिये दिठी । मजसीं अभिन्नचि ते किरीटी । 
येर भिन्नपण तें उठी । अज्ञानास्तव ॥ ३३४ ॥ 
आणि साचोकारेनि वस्तुविचारें । कैचें मज एकासि दुसरें । 
भिन्नाभिन्नव्यवहारें । उमसिजेल ॥ ३३५ ॥ 
आघवेंचि आकाश सूनि पोटीं । बिंबचि जैं आते खोटी । 
तैं प्रतिबिंब कें उठी । कें रश्मि शिरे ? ॥ ३३६ ॥ 
कां कल्पांतींचिया पाणिया । काय वोत भरिती धनंजया ? । 
म्हणौनि कैंचें अंश अविक्रिया । एका मज ॥ ३३७ ॥ 
परी ओघाचेनि मेळें । पाणी उजू परी वांकुडें जालें । 
रवी दुजेपण आलें । तोयबगें ॥ ३३८ ॥ 
.व्योम चौफळें कीं वाटोळें । हें ऐसें कायिसयाही मिळे । 
परी घटमठीं वेंटाळें । तैसेंही आथी ॥ ३३९ ॥ 
हां गा निद्रेचेनि आधारें । काय एकलेनि जग न भरे ? । 
स्वप्नींचेनि जैं अवतरे । रायपणें ॥ ३४० ॥ 
कां मिनलेनि किडाळें । वानिभेदासि ये सोळें । 
तैसा स्वमाये वेंटाळें । शुद्ध जैं मी ॥ ३४१ ॥ 
तैं अज्ञान एक रूढे । तेणें कोऽहंविकल्पाचें मांडे । 
मग विवरूनि कीजे फुडें । देहो मी ऐसें ॥ ३४२ ॥ 


ममैवांशो जीवलोके जीवभूतः सनातनः ।
मनःषष्ठानीन्द्रियाणि प्रकृतिस्थानि कर्षति ॥ ७॥


ऐसें शरीराचि येवढें । जै आत्मज्ञान वेगळें पडे । 
तैं माझा अंशु आवडे । थोडेपणें ॥ ३४३ ॥ 
समुद्र कां वायुवशें । तरंगाकार उल्लसें । 
तो समुद्रांशु ऐसा दिसे । सानिवा जेवीं ॥ ३४४ ॥ 
तेवीं जडातें जीवविता । देहाहंता उपजविता । 
मी जीव गमें पंडुसुता । जीवलोकीं ॥ ३४५ ॥ 
पैं जीवाचिया बोधा । गोचरु जो हा धांदा । 
तो जीवलोकशब्दा । अभिप्रावो ॥ ३४६ ॥ 
अगा उपजणें निमणें । हें साचचि जे कां मानणें । 
तो जीवलोकु मी म्हणे । संसारु हन ॥ ३४७ ॥ 
एवंविध जीवलोकीं । तूं मातें ऐसा अवलोकीं । 
जैसा चंद्रु कां उदकीं । उदकातीत ॥ ३४८ ॥ 
पैं काश्मीराचा रवा । कुंकुमावरी पांडवा । 
आणिका गमे लोहिवा । तो तरी नव्हे ॥ ३४९ ॥ 
तैसें अनादिपण न मोडे । माझें अक्रियत्व न खंडे । 
परी कर्ता भोक्ता ऐसें आवडे । ते जाण गा भ्रांती ॥ ३५० ॥ 
किंबहुना आत्मा चोखटु । होऊनि प्रकृतीसी एकवटु । 
बांधे प्रकृतिधर्माचा पाटु । आपणपयां ॥ ३५१ ॥ 
पैं मनादि साही इंद्रियें । श्रोत्रादि प्रकृतिकार्यें । 
तियें माझीं म्हणौनि होये । व्यापारारूढ ॥ ३५२ ॥ 
जैसें स्वप्नीं परिव्राजें । आपणपयां आपण कुटुंब होईजे । 
मग तयाचेनि धांविजे । मोहें सैरा ॥ ३५३ ॥ 
तैसा आपलिया विस्मृती । आत्मा आपणचि प्रकृती- । 
सारिखा गमोनि पुढती । तियेसीचि भजे ॥ ३५४ ॥ 
मनाच्या रथीं वळघे । श्रवणाचिया द्वारें निघे । 
मग शब्दाचिया रिघे । रानामाजीं ॥ ३५५ ॥ 
तोचि प्रकृतीचा वागोरा । त्वचेचिया मोहरा । 
आणि स्पर्शाचिया घोरा । वना जाय ॥ ३५६ ॥ 
कोणे एके अवसरीं । रिघोनि नेत्राच्या द्वारीं । 
मग रूपाच्या डोंगरीं । सैरा हिंडे ॥ ३५७ ॥ 
कां रसनेचिया वाटा । निघोनि गा सुभटा । 
रसाचा दरकुटा । भरोंचि लागे ॥ ३५८ ॥ 
नातरी येणेंचि घ्राणें । जैं देहांशु करी निघणें । 
मग गंधाची दारुणें । आडवें लंघी ॥ ३५९ ॥ 
ऐसेनि देहेंद्रियनायकें । धरूनि मन जवळिकें । 
भोगिजती शब्दादिकें । विषयभरणें ॥ ३६० ॥ 


शरीरं यदवाप्नोति यच्चाप्युत्क्रामतीश्वरः ।
गृहीत्वैतानि संयाति वायुर्गन्धानिवाशयात् ॥ ८॥


परी कर्ता भोक्ता ऐसें । हें जीवाचे तैंचि दिसे । 
जैं शरीरीं कां पैसे । एकाधिये ॥ ३६१ ॥ 
जैसा आथिला आणि विलासिया । तैंचि वोळखों ये धनंजया । 
जैं राजसेव्या ठाया । वस्तीसि ये ॥ ३६२ ॥ 
तैसा अहंकर्तृत्वाचा वाढु । कां विषयेंद्रियांचा धुमाडु । 
हा जाणिजे तैं निवाडु । जैं देह पाविजे ॥ ३६३ ॥ 
अथवा शरीरातें सांडी । तऱ्ही इंद्रियांची तांडी । 
हे आपणयांसवें काढी । घेऊनि जाय ॥ ३६४ ॥ 
जैसा अपमानिला अतिथी । ने सुकृताची संपत्ति । 
कां साइखडेयाची गती । सूत्रतंतू ॥ ३६५ ॥ 
नाना मावळतेनि तपनें । नेइजेती लोकांचीं दर्शनें । 
हें असो द्रुती पवनें । नेईजे जैसी ॥ ३६६ ॥ 
तेवीं मनःषष्ठां ययां । इंद्रियांतें धनंजया । 
देहराजु ने देहा- । पासूनि गेला ॥ ३६७ ॥ 


श्रोत्रं चक्षुः स्पर्शनं च रसनं घ्राणमेव च ।
अधिष्ठाय मनश्चायं विषयानुपसेवते ॥ ९॥


मग येथ अथवा स्वर्गीं । जेथ जें देह आपंगी । 
तेथ तैसेंचि पुढती पांगी । मनादिक ॥ ३६८ ॥ 
जैसा मालवलिया दिवा । प्रभेसी जाय पांडवा । 
मग उजळिजे तेथ तेधवां । तैसाचि फांके ॥ ३६९ ॥ 
तरी ऐसैसिया राहाटी । अविवेकियांचे दिठी । 
येतुलें हें किरीटी । गमेचि गा ॥ ३७० ॥ 
जे आत्मा देहासि आला । आणि विषयो येणेंचि भोगिला । 
अथवा देहोनि गेला । हें साचचि मानिती ॥ ३७१ ॥ 
एऱ्हवीं येणें आणि जाणें । कां करणें हा भोगणें । 
हें प्रकृतीचें तेणें । मानियेलें ॥ ३७२ ॥ 


उत्क्रामन्तं स्थितं वापि भुञ्जानं वा गुणान्वितं ।
विमूढा नानुपश्यन्ति पश्यन्ति ज्ञानचक्षुषः ॥ १०॥
यतन्तो योगिनश्चैनं पश्यन्त्यात्मन्यवस्थितं ।
यतन्तोऽप्यकृतात्मानो नैनं पश्यन्त्यचेतसः ॥ ११॥


परी देहाचे मोटकें उभें । आणि चेतना तेथ उपलभे । 
तिये चळवळेचेनि लोभें । आला म्हणती ॥ ३७३ ॥ 
तैसेंचि तयां संगती । इंद्रियें आपुलाल्या अर्थीं वर्तती । 
तया नांव सुभद्रापती । भोगणें जया ॥ ३७४ ॥ 
पाठीं भोगक्षीण आपैसे । देह गेलिया ते न दिसे । 
तेथें गेला गेला ऐसें । बोभाती गा ॥ ३७५ ॥ 
पैं रुखु डोलतु देखावा । तरी वारा वाजतु मानावा । 
रुखु नसे तेथें पांडवा । नाहीं तो गा ? ॥ ३७६ ॥ 
कां आरिसा समोर ठेविजे । आणि आपणपें तेथ देखिजे । 
तरी तेधवांचि जालें मानिजे । काय आधीं नाहीं ? ॥ ३७७ ॥ 
कां परता केलिया आरिसा । लोपु जाला तया आभासा । 
तरी आपणपें नाहीं ऐसा । निश्चयो करावा ? ॥ ३७८ ॥ 
शब्द तरी आकाशाचा । परी कपाळीं पिटे मेघाचा । 
कां चंद्रीं वेगु अभ्राचा । अरोपिजे ॥ ३७९ ॥ 
तैसें होइजे जाइजे देहें । तें आत्मसत्ते अविक्रिये । 
निष्टंकिती गा मोहें । आंधळे ते ॥ ३८० ॥ 
येथ आत्मा आत्मयाच्या ठायीं । देखिजे देहींचा धर्मु देहीं । 
ऐसें देखणें तें पाहीं । आन आहाती ॥ ३८१ ॥ 
ज्ञानें कां जयाचे डोळे । देखोनि न राहती देहींचे खोळे । 
सूर्यरश्मी आणियाळे । ग्रीष्मीं जैसें ॥ ३८२ ॥ 
तैसे विवेकाचेनि पैसें । जयांची स्फूर्ती स्वरूपीं बैसे । 
ते ज्ञानिये देखती ऐसें । आत्मयातें ॥ ३८३ ॥ 
जैसें तारांगणीं भरलें । गगन समुद्रीं बिंबलें । 
परी तें तुटोनि नाहीं पडिलें । ऐसें निवडे ॥ ३८४ ॥ 
गगन गगनींचि आहे । हें आभासे तें वाये । 
तैसा आत्मा देखती देहें । गंवसिलाही ॥ ३८५ ॥ 
खळाळाच्या लगबगीं । फेडूनि खळाळाच्या भागीं । 
देखिजे चंद्रिका कां उगी । चंद्रीं जेवीं ॥ ३८६ ॥ 
कां नाडरचि भरे शोषें । सूर्यु तो जैसा तैसाचि असे । 
देह होतां जातां तैसें । देखती मातें ॥ ३८७ ॥ 
घटु मठु घडले । तेचि पाठीं मोडले । 
परी आकाश तें संचलें । असतचि असे ॥ ३८८ ॥ 
तैसें अखंडे आत्मसत्ते । अज्ञानदृष्टि कल्पितें । 
हें देहचि होतें जातें । जाणती फुडें ॥ ३८९ ॥ 
चैतन्य चढे ना वोहटे । चेष्टवी ना चेष्टे । 
ऐसें आत्मज्ञानें चोखटें । जाणती ते ॥ ३९० ॥ 
आणि ज्ञानही आपैतें होईल । प्रज्ञा परमाणुही उगाणा घेईल । 
सकळ शास्त्रांचें येईल । सर्वस्व हातां ॥ ३९१ ॥ 
परी ते व्युत्पत्ति ऐसी । जरी विरक्ति न रिगे मानसीं । 
तरी सर्वात्मका मजसीं । नव्हेचि भेटी ॥ ३९२ ॥ 
पैं तोंड भरो कां विचारा । आणि अंतःकरणीं विषयांसि थारा । 
तरी नातुडें धनुर्धरा । त्रिशुद्धी मी ॥ ३९३ ॥ 
हां गा वोसणतयाच्या ग्रंथीं । काई तुटती संसारगुंती ? । 
कीं परिवसिलिया पोथी । वाचिली होय ? ॥ ३९४ ॥ 
नाना बांधोनियां डोळे । घ्राणीं लाविजती मुक्ताफळें । 
तरी तयांचें काय कळे । मोल मान ? ॥ ३९५ ॥ 
तैसा चित्तीं अहंते ठावो । आणि जिभे सकळशास्त्रांचा सरावो । 
ऐसेनि कोडी एक जन्म जावो । परी न पविजे मातें ॥ ३९६ ॥ 
जो एक मी कां समस्तीं । व्यापकु असें भूतजातीं । 
ऐक तिये व्याप्ती । रूप करूं ॥ ३९७ ॥ 


यदादित्यगतं तेजो जगद्भासयतेऽखिलम् ।
यच्चन्द्रमसि यच्चाग्नौ तत्तेजो विद्धि मामकम् ॥ १२॥


तरी सूर्यासकट आघवी । हे विश्वरचना जे दावी । 
ते दीप्ति माझी जाणावी । आद्यंतीं आहे ॥ ३९८ ॥ 
जल शोषूनि गेलिया सविता । ओलांश पुरवीतसे जे माघौता । 
ते चंद्रीं पंडुसुता । ज्यो{त्}स्ना माझी ॥ ३९९ ॥ 
आणि दहन-पाचनसिद्धी । करीतसे जें निरवधी । 
ते हुताशीं तेजोवृद्धी । माझीचि गा ॥ ४०० ॥ 


गामाविश्य च भूतानि धारयाम्यहमोजसा ।
पुष्णामि चौषधीः सर्वाः सोमो भूत्वा रसात्मकः ॥ १३॥


मी रिगालों असें भूतळीं । म्हणौनि समुद्र महाजळीं । 
हे पांसूचि ढेंपुळी । विरेचिना ॥ ४०१ ॥ 
आणी भूतेंही चराचरें । हे धरितसे जियें अपारें । 
तियें मीचि धरी धरे । रिगोनियां ॥ ४०२ ॥ 
गगनीं मी पंडुसुता । चंद्राचेनि मिसें अमृता । 
भरला जालों चालता । सरोवरु ॥ ४०३ ॥ 
तेथूनि फांकती रश्मिकर । ते पाट पेलूनि अपार । 
सर्वौषधींचे आगर । भरित असें मी ॥ ४०४ ॥ 
ऐसेनि सस्यादिकां सकळां । करी धान्यजाती सुकाळा । 
दें अन्नद्वारां जिव्हाळा । भूतजातां ॥ ४०५ ॥ 
आणि निपजविलें अन्न । तरी तैसें कैचें दीपन । 
जेणें जिरूनि समाधान । भोगिती जीव ॥ ४०६ ॥ 


अहं वैश्वानरो भूत्वा प्राणिनां देहमाश्रितः ।
प्राणापानसमायुक्तः पचाम्यन्नं चतुर्विधम् ॥ १४॥


म्हणौनि प्राणिजातांच्या घटीं । करूनि कंदावरी आगिठी । 
दीप्ति जठरींही किरीटी । मीचि जालों ॥ ४०७ ॥ 
प्राणापानाच्या जोडभातीं । फुंकफुंकोनियां अहोराती । 
आटीतसें नेणों किती । उदरामाजीं ॥ ४०८ ॥ 
शुष्कें अथवा स्निग्धें । सुपक्वें कां विदग्धें । 
परी मीचि गा चतुर्विधें । अन्नें पचीं ॥ ४०९ ॥ 
एवं मीचि आघवें जन । जना निरवितें मीचि जीवन । 
जीवनीं मुख्य साधन । वन्हिही मीचि ॥ ४१० ॥ 
आतां ऐसियाहीवरी काई । सांगों व्याप्तीची नवाई । 
येथ दुजें नाहींचि घेईं । सर्वत्र मी गा ॥ ४११ ॥ 
तरी कैसेनि पां वेखें । सदा सुखियें एकें । 
एकें तियें बहुदुःखें । क्रांत भूतें ॥ ४१२ ॥ 
जैसी सगळिये पाटणीं । एकेंचि दीपें दिवेलावणी । 
जालिया कां न देखणी । उरलीं एकें ॥ ४१३ ॥ 
ऐसी हन उखिविखी । करित आहासि मानसीं कीं । 
तरी परिस तेही निकी । शंका फेडुं ॥ ४१४ ॥ 
पैं आघवा मीचि असें । येथ नाहीं कीर अनारिसें । 
परी प्राणियांचिया उल्लासें । बुद्धि ऐसा ॥ ४१५ ॥ 
जैसें एकचि आकाशध्वनी । वाद्यविशेषीं आनानीं । 
वाजावें पडे भिन्नीं । नादांतरीं ॥ ४१६ ॥ 
कां लोकचेष्टीं वेगळालां । जो हा एकचि भानु उदैला । 
तो आनानी परी गेला । उपयोगासी ॥ ४१७ ॥ 
नाना बीजधर्मानुरूप । झाडीं उपजविलें आप । 
तैसें परिणमलें स्वरूप । माझें जीवां ॥ ४१८ ॥ 
अगा नेणा आणि चतुरा । पुढां निळयांचा दुसरा । 
नेणा सर्पत्वें जाला येरा । सुखालागीं ॥ ४१९ ॥ 
हें असो स्वातीचें उदक । शुक्तीं मोतीं व्याळीं विख । 
तैसा सज्ञानांसी मी सुख । दुःख तों अज्ञानांसी ॥ ४२० ॥ 


सर्वस्य चाहं हृदि संनिविष्टो मत्तः स्मृतिर्ज्ञानमपोहनं च ।
वेदैश्च सर्वैरहमेव वेद्यो वेदान्तकृद्वेदविदेवचाहम् ॥ १५॥


एऱ्हवीं सर्वांच्या हृदयदेशीं । मी अमुका आहें ऐसी । 
जे बुद्धि स्फुरे अहर्निशीं । ते वस्तु गा मी ॥ ४२१ ॥ 
परी संतासवें वसतां । योगज्ञानीं पैसतां । 
गुरुचरण उपासितां । वैराग्येंसीं ॥ ४२२ ॥ 
येणेंचि सत्कर्में । अशेषही अज्ञान विरमे । 
जयांचें अहं विश्रामे । आत्मरूपीं ॥ ४२३ ॥ 
ते आपेआप देखोनि देखीं । मियां आत्मेनि सदा सुखी । 
येथें मीवांचून अवलोकीं । आन हेतु असे ? ॥ ४२४ ॥ 
अगा सूर्योदयो जालिया । सूर्यें सूर्यचि पहावा धनंजया । 
तेवीं मातें मियां जाणावया । मीचि हेतु ॥ ४२५ ॥ 
ना शरीरपरातें सेवितां । संसारगौरवचि ऐकतां । 
देहीं जयांची अहंता । बुडोनि ठेली ॥ ४२६ ॥ 
ते स्वर्गसंसारालागीं । धांवतां कर्ममार्गीं । 
दुःखाच्या सेलभागीं । विभागी होती ॥ ४२७ ॥ 
परी हेंही होणें अर्जुना । मजचिस्तव तया अज्ञाना । 
जैसा जागताचि हेतु स्वप्ना । निद्रेतें होय ॥ ४२८ ॥ 
पैं अभ्रें दिवसु हरपला । तोहि दिवसेंचि जाणों आला । 
तेवीं मी नेणोनि विषयो देखिला । मजचिस्तव भूतीं ॥ ४२९ ॥ 
एवं निद्रा कां जागणिया । प्रबोधुचि हेतु धनंजया । 
तेवीं ज्ञाना अज्ञाना जीवां यां । मीचि मूळ ॥ ४३० ॥ 
जैसें सर्पत्वा कां दोरा । दोरुचि मूळ धनुर्धरा । 
तैसा ज्ञाना अज्ञानाचिया संसारा । मियांचि सिद्धु ॥ ४३१ ॥ 
म्हणौनि जैसा असें तैसया । मातें नेणोनि धनंजया । 
वेदु जाणों गेला तंव तया । जालिया शाखा ॥ ४३२ ॥ 
तरी तिहीं शाखाभेदीं । मीचि जाणिजे त्रिशुद्धी । 
जैसा पूर्वापरा नदी । समुद्रचि ठी ॥ ४३३ ॥ 
आणि महासिद्धांतापासीं । श्रुति हारपतीं शब्देंसीं । 
जैसिया सगंधा आकाशीं । वातलहरी ॥ ४३४ ॥ 
तैसें समस्तही श्रुतिजात । ठाके लाजिले ऐसें निवांत । 
तें मीचि करीं यथावत । प्रकटोनियां ॥ ४३५ ॥ 
पाठीं श्रुतिसकट अशेष । जग हारपे जेथ निःशेष । 
तें निजज्ञानही चोख । जाणता मीचि ॥ ४३६ ॥ 
जैसें निदेलिया जागिजे । तेव्हां स्वप्नींचे कीर नाहीं दुजें । 
परी एकत्वही देखों पाविजे । आपलेंचि ॥ ४३७ ॥ 
तैसें आपलें अद्वयपण । मी जाणतसें दुजेनवीण । 
तयाही बोधाकारण । जाणता मीचि ॥ ४३८ ॥ 
मग आगी लागलिया कापुरा । ना काजळी ना वैश्वानरा । 
उरणें नाहीं वीरा । जयापरी ॥ ४३९ ॥ 
तेवीं समूळ अविद्या खाये । तें ज्ञानही जैं बुडोनि जाये । 
तऱ्ही नाहीं कीर नोहे । आणि न साहे असणेंही ॥ ४४० ॥ 
पैं विश्व घेऊनि गेला मागेंसीं । तया चोरातें कवण कें गिंवसी ? । 
जे कोणी एकी दशा ऐसी । शुद्ध ते मी ॥ ४४१ ॥ 
ऐसी जडाजडव्याप्ती । रूप करितां कैवल्यपती । 
ठी केली निरुपहितीं । आपुल्या रूपीं ॥ ४४२ ॥ 
तो आघवाचि बोधु सहसा । अर्जुनीं उमटला कैसा । 
व्योमींचा चंद्रोदयो जैसा । क्षीरार्णवीं ॥ ४४३ ॥ 
कां प्रतिभिंती चोखटे । समोरील चित्र उमटे । 
तैसा अर्जुनें आणि वैकुंठें । नांदतसे बोधु ॥ ४४४ ॥ 
तरी बाप वस्तुस्वभावो । फावे तंव तंव गोडिये थांवो । 
म्हणौनि अनुभवियांचा रावो । अर्जुन म्हणे ॥ ४४५ ॥ 
जी व्यापकपण बोलतां । निरुपाधिक जें आतां । 
स्वरूप प्रसंगता । बोलिले देवो ॥ ४४६ ॥ 
ते एक वेळ अव्यंगवाणें । कीजो कां मजकारणें । 
तेथ द्वारकेचा नाथु म्हणे । भलें केलें ॥ ४४७ ॥ 
पैं अर्जुना आम्हांहि वाडेंकोडें । अखंडा बोलों आवडे । 
परी काय कीजे न जोडे । पुसतें ऐसें ॥ ४४८ ॥ 
आजि मनोरथांसि फळ । जोडलासि तूं केवळ । 
जे तोंड भरूनि निखळ । आलासि पुसों ॥ ४४९ ॥ 
जें अद्वैताहीवरी भोगिजे । तें अनुभवींच तूं विरजे । 
पुसोनि मज माझें । देतासि सुख ॥ ४५० ॥ 
जैसा आरिसा आलिया जवळां । दिसे आपणपें आपला डोळा । 
तैसा संवादिया तूं निर्मळा । शिरोमणी ॥ ४५१ ॥ 
तुवां नेणोनि पुसावें । मग आम्ही परिसऊं बैसावें । 
तो गा हा पाडु नव्हे । सोयरेया ॥ ४५२ ॥ 
ऐसें म्हणौनि आलिंगिलें । कृपादृष्टी अवलोकिलें । 
मग देवो काय बोलिले । अर्जुनेंसीं ॥ ४५३ ॥ 
पैं दोहीं वोठीं एक बोलणें । दोहीं चरणीं एक चालणें । 
तैसें पुसणें सांगणें । तुझें माझें ॥ ४५४ ॥ 
एवं आम्ही तुम्ही येथें । देखावें एका अर्थातें । 
सांगतें पुसतें येथें । दोन्ही एक ॥ ४५५ ॥ 
ऐसा बोलत देवो भुलला मोहें । अर्जुनातें आलिंगूनि ठाये । 
मग बिहाला म्हणे नोहें । आवडी हे ॥ ४५६ ॥ 
जाले इक्षुरसाचें ढाळ । तरी लवण देणें किडाळ । 
जे संवादसुखाचें रसाळ । नासेल थितें ॥ ४५७ ॥ 
आधींच आम्हां यया कांहीं । नरनारायणासी भिन्न नाहीं । 
परी आतां जिरो माझ्या ठाईं । वेगु हा माझा ॥ ४५८ ॥ 
इया बुद्धी सहसा । श्रीकृष्ण म्हणे वीरेशा । 
पैं गा तो तुवां कैसा । प्रश्नु केला ? ॥ ४५९ ॥ 
जो अर्जुन श्रीकृष्णीं विरत होता । तो परतोनि मागुता । 
प्रश्नावळीची कथा । ऐकों आला ॥ ४६० ॥ 
तेथ सद्गदें बोलें । अर्जुनें जी जी म्हणितलें । 
निरुपाधिक आपुलें । रूप सांगा ॥ ४६१ ॥ 
यया बोला तो शारङ्गी । तेंचि सांगावयालागीं । 
उपाधी दोहीं भागीं । निरूपीत असे ॥ ४६२ ॥ 
पुसिलिया निरुपहित । उपाधि कां सांगे येथ । 
हें कोण्हाही प्रस्तुत । गमे जरी ॥ ४६३ ॥ 
तरी ताकाचें अंश फेडणें । याचि नांव लोणी काढणें । 
चोखाचिये शुद्धी तोडणें । कीडचि जेवीं ॥ ४६४ ॥ 
बाबुळीचि सारावी हातें । परी पाणी तंव असे आइतें । 
अभ्रचि जावें गगन तें । सिद्धचि कीं ॥ ४६५ ॥ 
वरील कोंडियाचा गुंडाळा । झाडूनि केलिया वेगळा । 
कणु घेतां विरंगोळा । असे काई ? ॥ ४६६ ॥ 
तैसा उपाधि उपहितां । शेवटु जेथ विचारितां । 
तें कोणातेंही न पुसतां । निरुपाधिक ॥ ४६७ ॥ 
जैसें न सांगणेंवरी । बाळा पतीसी रूप करी । 
बोल निमालेपणें विवरी । अचर्चातें ॥ ४६८ ॥ 
पैं सांगणेया जोगें नव्हे । तेथींचें सांगणें ऐसें आहे । 
म्हणौनि उपाधि लक्ष्मीनाहे । बोलिजे आदीं ॥ ४६९ ॥ 
पाडिव्याची चंद्ररेखा । निरुती दावावया शाखा । 
दाविजे तेवीं औपाधिका । बोली इया ॥ ४७० ॥ 


द्वाविमौ पुरुषौ लोके क्षरश्चाक्षर एव च ।
क्षरः सर्वाणि भूतानि कूटस्थोऽक्षर उच्यते ॥ १६॥


मग तो म्हणे गा सव्यसाची । पैं इये संसारपाटणींची । 
वस्ती साविया टांची । दुपुरुषीं ॥ ४७१ ॥ 
जैसी आघवांचि गगनीं । नांदत दिवोरात्री दोन्ही । 
तैसे संसार राजधानीं । दोन्हीचि हे ॥ ४७२ ॥ 
आणिकही तिजा पुरुष आहे । परी तो या दोहींचें नांव न साहे । 
जो उदेला गांवेंसीं खाये । दोहींतें ययां ॥ ४७३ ॥ 
परी ते तंव गोठी असो । आधीं दोन्हींची हे परियेसों । 
जें संसारग्रामा वसों । आले असती ॥ ४७४ ॥ 
एक आंधळा वेडा पंगु । येर सर्वांगें पुरता चांगु । 
परी ग्रामगुणें संगु । घडला दोघां ॥ ४७५ ॥ 
तया एका नाम क्षरु । येरातें म्हणती अक्षरु । 
इहीं दोहींचि परी संसारु । कोंदला असे ॥ ४७६ ॥ 
आतां क्षरु तो कवणु । अक्षरु तो किं लक्षणु । 
हा अभिप्रायो संपूर्णु । विवंचूं गा ॥ ४७७ ॥ 
तरी महदहंकारा- । लागुनियां धनुर्धरा । 
तृणांतींचा पांगोरा- । वरी पैं गा ॥ ४७८ ॥ 
जें कांहीं सानें थोर । चालतें अथवा स्थिर । 
किंबहुना गोचर । मनबुद्धींसि जें ॥ ४७९ ॥ 
जेतुलें पांचभौतिक घडतें । जें नामरूपा सांपडतें । 
गुणत्रयाच्या पडतें । कामठां जें ॥ ४८० ॥ 
भूताकृतीचें नाणें । घडत भांगारें जेणें । 
काळासि जूं खेळणें । जिहीं कवडां ॥ ४८१ ॥ 
जाणणेंचि विपरीतें । जें जें कांहीं जाणिजेतें । 
जें प्रतिक्षणीं निमतें । होऊनियां ॥ ४८२ ॥ 
अगा काढूनि भ्रांतीचे दांग । उभवी सृष्टीचें आंग । 
हें असो बहु जग । जया नाम ॥ ४८३ ॥ 
पैं अष्टधा भिन्न ऐसें । जें दाविलें प्रकृतिमिसें । 
जें क्षेत्रद्वारां छत्तिसें । भागी केलें ॥ ४८४ ॥ 
हें मागील सांगों किती । अगा आतांचि जें प्रस्तुतीं । 
वृक्षाकार रूपाकृती । निरूपिलें ॥ ४८५ ॥ 
तें आघवेंचि साकारें । कल्पुनी आपणपयां पुरे । 
जालें असें तदनुसारें । चैतन्यचि ॥ ४८६ ॥ 
जैसा कुहां आपणचि बिंबें । सिंह प्रतिबिंब पाहतां क्षोभे । 
मग क्षोभला समारंभें । घाली तेथ ॥ ४८७ ॥ 
कां सलिलीं असतचि असे । व्योमावरी व्योम बिंबे जैसें । 
अद्वैत होऊनि तैसें । द्वैत घेपे ॥ ४८८ ॥ 
अर्जुना गा यापरी । साकार कल्पूनि पुरीं । 
आत्मा विस्मृतीचि करी । निद्रा तेथ ॥ ४८९ ॥ 
पैं स्वप्नीं सेजार देखिजे । मग पहुडणें जैसें तेथ कीजे । 
तैसें पुरीं शयन देखिजे । आत्मयासी ॥ ४९० ॥ 
पाठीं तिये निद्रेचेनि भरें । मी सुखी दुःखी म्हणत घोरें । 
अहंममतेचेनि थोरें । वोसणायें सादें ॥ ४९१ ॥ 
हा जनकु हे माता । हा मी गौर हीन पुरता । 
पुत्र वित्त कांता । माझें हें ना ॥ ४९२ ॥ 
ऐसिया वेंघोनि स्वप्ना । धांवत भवस्वर्गाचिया राना । 
तया चैतन्या नाम अर्जुना । क्षर पुरुषु गा ॥ ४९३ ॥ 
आतां ऐक क्षेत्रज्ञु येणें । नामें जयातें बोलणें । 
जग जीवु कां म्हणे । जिये दशेतें ॥ ४९४ ॥ 
जो आपुलेनि विसरें । सर्व भूतत्वें अनुकरें । 
तो आत्मा बोलिजे क्षरें । पुरुष नामें ॥ ४९५ ॥ 
जे तो वस्तुस्थिती पुरता । म्हणौनि आली पुरुषता । 
वरी देहपुरीं निदैजतां । पुरुषनामें ॥ ४९६ ॥ 
आणि क्षरपणाचा नाथिला । आळु यया ऐसेनि आला । 
जे उपाधींचि आतला । म्हणौनियां ॥ ४९७ ॥ 
जैसी खळाळीचिया उदका- । सरसीं आंदोळे चंद्रिका । 
तैसा विकारां औपाधिका । ऐसाचि गमे ॥ ४९८ ॥ 
कां खळाळु मोटका शोषे । आणि चंद्रिका तैं सरिसींच भ्रंशे । 
तैसा उपाधिनाशीं न दिसे । उपाधिकु ॥ ४९९ ॥ 
ऐसें उपाधीचेनि पाडें । क्षणिकत्व यातें जोडे । 
तेणें खोंकरपणें घडे । क्षर हें नाम ॥ ५०० ॥ 
एवं जीवचैतन्य आघवें । हें क्षर पुरुष जाणावें । 
आतां रूप करूं बरवें । अक्षरासी ॥ ५०१ ॥ 
तरी अक्षरु जो दुसरा । पुरुष पैं धनुर्धरा । 
तो मध्यस्थु गा गिरिवरां । मेरु जैसा ॥ ५०२ ॥ 
जे तो पृथ्वी पाताळ स्वर्गीं । इहीं न भेदे तिहीं भागीं । 
तैसा दोहीं ज्ञानाज्ञानांगीं । पडेना जो ॥ ५०३ ॥ 
ना यथार्थज्ञानें एक होणें । ना अन्यथात्वें दुजें घेणें । 
ऐसें निखिळ जें नेणणें । तेंचि तें रूप ॥ ५०४ ॥ 
पांसुता निःशेष जाये । ना घटभांडादि होये । 
तया मृत्पिंडा ऐसें आहे । मध्यस्थ जें ॥ ५०५ ॥ 
पैं आटोनि गेलिया सागरु । मग तरंगु ना नीरु । 
तया ऐशी अनाकारु । जे दशा गा ॥ ५०६ ॥ 
पार्था जागणें तरी बुडे । परी स्वप्नाचें कांहीं न मांडे । 
तैसिये निद्रे सांगडें । न्याहाळणें जें ॥ ५०७ ॥ 
विश्व आघवेंचि मावळे । आणि आत्मबोधु तरी नुजळे । 
तिये अज्ञानदशे केवळे । अक्षरु नाम ॥ ५०८ ॥ 
सर्वां कळीं सांडिलें जैसें । चंद्रपण उरे अंवसे। 
रूप जाणावें तैसें । अक्षराचें ॥ ५०९ ॥ 
पैं सर्वोपाधिविनाशें। हे जीवदशा जेथ पैसे । 
फळपाकांत जैसें । झाड बीजीं ॥ ५१० ॥ 
तैसें उपाधी उपहित । थोकोनि ठाके जेथ । 
तयातें अव्यक्त । बोलती गा ॥ ५११ ॥ 
घन अज्ञान सुषुप्ती । तो बीजभावो म्हणती । 
येर स्वप्न हन जागृती । फळभावो तयाचा ॥ ५१२ ॥ 
जयासी कां बीजभावो । वेदांतीं केला ऐसा आवो । 
तो तया पुरुषा ठावो । अक्षराचा ॥ ५१३ ॥ 
जेथूनि अन्यथाज्ञान । फांकोनि जागृति स्वप्न । 
नानाबुद्धीचें रान । रिगालें असे ॥ ५१४ ॥ 
जीवत्व जेथुनी किरीटी । विश्व उठतचि उठी । 
ते उभय भेदांची मिठी । अक्षरु पुरुषु ॥ ५१५ ॥ 
येरु क्षर पुरुषु कां जनीं । जिहीं खेळे जागृतीं स्वप्नीं । 
तिया अवस्था जो दोन्ही । वियाला गा ॥ ५१६ ॥ 
पैं अज्ञानघनसुषुप्ती । ऐसैसी जे कां ख्याती । 
या उणी एकी प्राप्ती । ब्रह्माची जे ॥ ५१७ ॥ 
साचचि पुढती वीरा । जरी न येतां स्वप्न जागरा । 
तरी ब्रह्मभावो साचोकारा । म्हणों येता ॥ ५१८ ॥ 
परी प्रकृतिपुरुषें दोनी । अभ्रें जालीं जियें गगनीं । 
क्षेत्रक्षेत्रज्ञु स्वप्नीं । देखिला जियें ॥ ५१९ ॥ 
हें असो अधोशाखा । या संसाररूपा रुखा । 
मूळ तें रूप पुरुषा । अक्षराचें ॥ ५२० ॥ 
हा पुरुषु कां म्हणिजे । जे पूर्णपणेंचि निजें । 
पैं मायापुरीं पहुडिजे । तेणेंही बोलें ॥ ५२१ ॥ 
आणि विकारांची जे वारी । ते विपरीत ज्ञानाची परी । 
नेणिजे जिये माझारीं । ते सुषुप्ती गा हा ॥ ५२२ ॥ 
म्हणौनि यया आपैसें । क्षरणें या नसे । 
आणिकेंही हा न नाशे । ज्ञानाउणें ॥ ५२३ ॥ 
यालागीं हा अक्षरु । ऐसा वेदांतीं डगरु । 
केला देशी थोरु । सिद्धांताच्या ॥ ५२४ ॥ 
ऐसें जीवकार्य कारण । जया मायासंगुचि लक्षण । 
अक्षर पुरुषु जाण । चैतन्य तें ॥ ५२५ ॥ 


उत्तमः पुरुषस्त्वन्यः परमात्मेत्युदाहृतः ॥ 
यो लोकत्रयमाविश्य बिभर्त्यव्यय ईश्वरः ॥ १७॥


आतां अन्यथाज्ञानीं । या दोनी अवस्था जया जनीं । 
तया हरपती घनीं । अज्ञानतत्त्वीं ॥ ५२६ ॥ 
तें अज्ञान ज्ञानीं बुडालिया । ज्ञानें कीर्तिमुखत्व केलिया । 
जैसा वन्हि काष्ठ जाळूनियां । स्वयें जळे ॥ ५२७ ॥ 
तैसें अज्ञान ज्ञानें नेलें । आपण वस्तु देऊनि गेलें । 
ऐसें जाणणेंनिवीण उरलें । जाणतें जें ॥ ५२८ ॥ 
तें तो गा उत्तम पुरुषु । जो तृतीय कां निष्कर्षु । 
दोहींहून आणिकु । मागिला जो ॥ ५२९ ॥ 
सुषुप्तीं आणि स्वप्ना- । पासूनि बहुवें अर्जुना । 
जागणें जैसें आना । बोधाचेंचि ॥ ५३० ॥ 
कां रश्मी हन मृगजळा- । पासूनि अर्कमंडळा । 
अफाटु तेवीं वेगळा । उत्तमु गा ॥ ५३१ ॥ 
हें ना काष्ठींचा काष्ठाहुनी । अनारिसा जैसा वन्ही । 
तैसा क्षराक्षरापासुनी । आनचि तो ॥ ५३२ ॥ 
पैं ग्रासूनि आपली मर्यादा । एक करीत नदीनदां । 
उठी कल्पांतीं उदावादा । एकार्णवाचा ॥ ५३३ ॥ 
तैसें स्वप्न ना सुषुप्ती । ना जागराची गोठी आथी । 
जैसी गिळिली दिवोराती । प्रळयतेजें ॥ ५३४ ॥ 
मग एकपण ना दुजें । असें नाहीं हें नेणिजे । 
अनुभव निर्बुजे । बुडाला जेथें ॥ ५३५ ॥ 
ऐसें आथि जें कांहीं । तें तो उत्तम पुरुषु पाहीं । 
जें परमात्मा इहीं । बोलिजे नामीं ॥ ५३६ ॥ 
तेंही एथ न मिसळतां । बोलणें जीवत्वें पंडुसुता । 
जैसी बुडणेयाची वार्ता । थडियेचा कीजे ॥ ५३७ ॥ 
तैसें विवेकाचिये कांठीं । उभें ठाकलिया किरीटी । 
परावराचिया गोठी । करणें वेदां ॥ ५३८ ॥ 
म्हणौनि पुरुषु क्षराक्षरु । दोन्ही देखोनि अवरु । 
यातें म्हणती परु । आत्मरूप ॥ ५३९ ॥ 
अर्जुना ऐसिया परी । परमात्मा शब्दवरी । 
सूचिजे गा अवधारीं । पुरुषोत्तमु ॥ ५४० ॥ 
एऱ्हवीं न बोलणेंचि बोलणें । जेथिंचें सर्व नेणिवा जाणणें । 
कांहींच न होनि होणें । जे वस्तु गा ॥ ५४१ ॥ 
सोऽहं तेंही अस्तवलें । जेथ सांगतेंचि सांगणें जालें । 
द्रष्टत्वेंसी गेलें । दृश्य जेथ ॥ ५४२ ॥ 
आतां बिंबा आणि प्रतिबिंबा- । माजीं कैंची हें म्हणों नये प्रभा ? । 
जऱ्ही कैसेनि हे लाभा । जायेचि ना ॥ ५४३ ॥ 
कां घ्राणा फुला दोहीं । द्रुती असे जे माझारिलां ठायीं । 
ते न दिसे तरी नाहीं । ऐसें बोलों नये ॥ ५४४ ॥ 
तैसें द्रष्टा दृश्य हें जाये । मग कोण म्हणे काय आहे । 
हेंचि अनुभवें तेंचि पाहें । रूप तया ॥ ५४५ ॥ 
जो प्रकाश्येंवीण प्रकाशु । ईशितव्येंवीण ईशु । 
आपणेंनीचि अवकाशु । वसवीत असे जो ॥ ५४६ ॥ 
जो नादें ऐकिजता नादु । स्वादें चाखिजता स्वादु । 
जो भोगिजतसे आनंदु । आनंदेंचि ॥ ५४७ ॥ 
जो पूर्णतेचा परिणामु । पुरुषु गा पुरुषोत्तमु । 
विश्रांतीचाही विश्रामु । विराला जेथें ॥ ५४८ ॥ 
सुखासि सुख जोडिलें । जें तेज तेजासि सांपडलें । 
शून्यही बुडालें । महाशून्यीं जिये ॥ ५४९ ॥ 
जो विकासाहीवरी उरता । ग्रासातेंही ग्रासूनि पुरता । 
जो बहुतें पाडें बहुतां- । पासूनि बहु ॥ ५५० ॥ 
पैं नेणतयाप्रती । रुपेपणाची प्रतीती । 
रुपें न होनि शुक्ती । दावी जेवीं ॥ ५५१ ॥ 
कां नाना अलंकारदशे । सोनें न लपत लपालें असे । 
विश्व न होनियां तैसें । विश्व जो धरी ॥ ५५२ ॥ 
हें असो जलतरंगा । नाहीं सिनानेपण जेवीं गा । 
तेवीं दिसता प्रकाशु जगा । आपणचि जो ॥ ५५३ ॥ 
आपुलिया संकोचविकाशा । आपणचि रूप वीरेशा । 
हा जळीं चंद्र हन जैसा । समग्र गा ॥ ५५४ ॥ 
तैसा विश्वपणें कांहीं होये । विश्वलोपीं कहीं न जाये । 
जैसा रात्रीं दिवसें नोहे । द्विधा रवि ॥ ५५५ ॥ 
तैसा कांहींचि कोणीकडे । कायिसेनिहि वेंचीं न पडे । 
जयाचें सांगडें । जयासीचि ॥ ५५६ ॥ 


यस्मात्क्षरमतीतोऽहमक्षरादपि चोत्तमः ।
अतोऽस्मि लोके वेदे च प्रथितः पुरुषोत्तमः ॥ १८॥


जो आपणपेंचि आपणया । प्रकाशीतसे धनंजया । 
काय बहु बोलों जया । नाहीं दुजें ॥ ५५७ ॥ 
तो गा मी निरुपाधिकु । क्षराक्षरोत्तमु एकु । 
म्हणौनि म्हणे वेद लोकु । पुरुषोत्तमु ॥ ५५८ ॥ 


यो मामेवमसंमूढो जानाति पुरुषोत्तमम् ।
स सर्वविद्भजति मां सर्वभावेन भारत ॥ १९॥


परी हें असो ऐसिया । मज पुरुषोत्तमातें धनंजया । 
जाणे जो पाहलेया । ज्ञानमित्रें ॥ ५५९ ॥ 
चेइलिया आपुलें ज्ञान । जैसें नाहींचि होय स्वप्न । 
तैसें स्फुरतें त्रिभुवन । वावों जालें ॥ ५६० ॥ 
कां हातीं घेतलिया माळा । फिटे सर्पाभासाचा कांटाळा । 
तैसा माझेनि बोधें टवाळा । नागवे तो ॥ ५६१ ॥ 
लेणें सोनेंचि जो जाणें । तो लेणेंपण तें वावो म्हणे । 
तेवीं मी जाणोनि जेणें । वाळिला भेदु ॥ ५६२ ॥ 
मग म्हणे सर्वत्र सच्चिदानंदु । मीचि एकु स्वतःसिद्धु । 
जो आपणेनसीं भेदु । नेणोनियां जाणे ॥ ५६३ ॥ 
तेणेंचि सर्व जाणितलें । हेंही म्हणणें थेंकुलें । 
जे तया सर्व उरलें । द्वैत नाहीं ॥ ५६४ ॥ 
म्हणौनि माझिया भजना । उचितु तोचि अर्जुना । 
गगन जैसें आलिंगना । गगनाचिया ॥ ५६५ ॥ 
क्षीरसागरा परगुणें । कीजे क्षीरसागरचिपणें । 
अमृतचि होऊनि मिळणें । अमृतीं जेवीं ॥ ५६६ ॥ 
साडेपंधरा मिसळावें । तैं साडेपंधरेंचि होआवें । 
तेवीं मी जालिया संभवे । भक्ति माझी ॥ ५६७ ॥ 
हां गा सिंधूसि आनी होती । तरी गंगा कैसेनि मिळती ? । 
म्हणौनि मी न होतां भक्ती । अन्वयो आहे ? ॥ ५६८ ॥ 
ऐसियालागीं सर्व प्रकारीं । जैसा कल्लोळु अनन्यु सागरीं । 
तैसा मातें अवधारीं । भजिन्नला जो ॥ ५६९ ॥ 
सूर्या आणि प्रभे । एकवंकी जेणें लोभें । 
तो पाडु मानूं लाभे । भजना तया ॥ ५७० ॥ 


इति गुह्यतमं शास्त्रमिदमुक्तं मयाऽनघ ॥ 
एतद्बुद्ध्वा बुद्धिमान्स्यात् कृतकृत्यश्च भारत ॥ २०॥
ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे पुरुषोत्तम योगोनाम पंचदशोऽध्यायः ॥ १५ ॥


एवं कथिलयादारभ्य । हें जें सर्व शास्त्रैकलभ्य । 
उपनिषदां सौरभ्य । कमळदळां जेवीं ॥ ५७१ ॥ 
हें शब्दब्रह्माचें मथितें । श्रीव्यासप्रज्ञेचेंनि हातें । 
मथुनि काढिलें आयितें । सार आम्हीं ॥ ५७२ ॥ 
जे ज्ञानामृताची जाह्नवी । जे आनंदचंद्रींची सतरावी । 
विचारक्षीरार्णवींची नवी । लक्ष्मी जे हे ॥ ५७३ ॥ 
म्हणौनि आपुलेनि पदें वर्णें । अर्थाचेनि जीवेंप्राणें । 
मीवांचोनि हों नेणें । आन कांहीं ॥ ५७४ ॥ 
क्षराक्षरत्वें समोर जालें । तयांचें पुरुषत्व वाळिलें । 
मग सर्वस्व मज दिधलें । पुरुषोत्तमीं ॥ ५७५ ॥ 
म्हणौनि जगीं गीता । मियां आत्मेनि पतिव्रता । 
जे हे प्रस्तुत तुवां आतां । आकर्णिली ॥ ५७६ ॥ 
साचचि बोलाचें नव्हे हें शास्त्र । पैं संसारु जिणतें हें शस्त्र । 
आत्मा अवतरविते मंत्र । अक्षरें इयें ॥ ५७७ ॥ 
परी तुजपुढां सांगितलें । तें अर्जुना ऐसें जालें । 
जें गौप्यधन काढिलें । माझें आजि ॥ ५७८ ॥ 
मज चैतन्यशंभूचा माथां । जो निक्षेपु होता पार्था । 
तया गौतमु जालासि आस्था- । निधी तूं गा ॥ ५७९ ॥ 
चोखटिवा आपुलिया । पुढिला उगाणा घेयावया । 
तया दर्पणाचीचि परी धनंजया । केली आम्हां ॥ ५८० ॥ 
कां भरलें चंद्रतारांगणीं । नभ सिंधू आपणयामाजीं आणी । 
तैसा गीतेसीं मी अंतःकरणीं । सूदला तुवां ॥ ५८१ ॥ 
जे त्रिविधमळिकटा । तूं सांडिलासि सुभटा । 
म्हणौनि गीतेसीं मज वसौटा । जालासि गा ॥ ५८२ ॥ 
परी हें बोलों काय गीता । जे हे माझी उन्मेषलता । 
जाणे तो समस्ता । मोहा मुके ॥ ५८३ ॥ 
सेविली अमृतसरिता । रोगु दवडूनि पंडुसुता । 
अमरपण उचितां । देऊनि घाली ॥ ५८४ ॥ 
तैसी गीता हे जाणितलिया । काय विस्मयो मोह जावया । 
परी आत्मज्ञानें आपणापयां । मिळिजे येथ ॥ ५८५ ॥ 
जया आत्मज्ञानाच्या ठायीं । कर्म आपुलेया जीविता पाहीं । 
होऊनियां उतराई । लया जाय ॥ ५८६ ॥ 
हरपलें दाऊनि जैसा । मागु सरे वीरविलासा । 
ज्ञानचि कळस वळघे तैसा । कर्मप्रासादाचा ॥ ५८७ ॥ 
म्हणौनि ज्ञानिया पुरुषा । कृत्य करूं सरलें देखा । 
ऐसा अनाथांचा सखा । बोलिला तो ॥ ५८८ ॥ 
तें श्रीकृष्णवचनामृत । पार्थीं भरोनि असे वोसंडत । 
मग व्यासकृपा प्राप्त । संजयासी ॥ ५८९ ॥ 
तो धृतराष्ट्र राया । सूतसे पान करावया । 
म्हणौनि जीवितांतु तया । नोहेचि भारी ॥ ५९० ॥ 
एऱ्हवीं गीताश्रवण अवसरीं । आवडों लागतां अनधिकारी । 
परि सेखीं तेचि उजरी । पातला भली ॥ ५९१ ॥ 
जेव्हां द्राक्षीं दूध घातलें । तेव्हां वायां गेलें गमलें । 
परी फळपाकीं दुणावलें । देखिजे जेवीं ॥ ५९२ ॥ 
तैसी श्रीहरीवक्त्रींचीं अक्षरें । संजयें सांगितलीं आदरें । 
तिहीं अंधु तोही अवसरें । सुखिया जाला ॥ ५९३ ॥ 
तेंचि मऱ्हाटेनि विन्यासें । मियां उन्मेषें ठसेंठोंबसें । 
जी जाणें नेणें तैसें । निरोपिलें ॥ ५९४ ॥ 
सेवंतीये अरिसि कांहीं । आंग पाहतां विशेषु नाहीं । 
परी सौरभ्य नेलें तिहीं । भ्रमरीं जाणिजे ॥ ५९५ ॥ 
तैसें घडतें प्रमेय घेइजे । उणें तें मज देइजे । 
जें नेणणें हेंचि सहजें । रूप कीं बाळा ॥ ५९६ ॥ 
तरी नेणतें जऱ्ही होये । तऱ्ही देखोनि बाप कीं माये । 
हर्ष केंहि न समाये । चोज करिती ॥ ५९७ ॥ 
तैसें संत माहेर माझें । तुम्ही मिनलिया मी लाडैजें । 
तेंचि ग्रंथाचेनि व्याजें । जाणिजो जी ॥ ५९८ ॥ 
आतां विश्वात्मकु हा माझा । स्वामी श्रीनिवृत्तिराजा । 
तो अवधारू वा{क्} पूजा । ज्ञानदेवो म्हणे ॥ ५९९ ॥ 
इति श्रीज्ञानदेवविरचितायां भावार्थदीपिकायां पंचदशोऽध्यायः ॥

