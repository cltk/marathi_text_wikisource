॥ ॐ श्री परमात्मने नमः ॥
॥ अथ श्रीमद्भगवद्गीता ॥
। अथ त्रयोदशोऽध्यायः - अध्याय तेरावा । ।
। क्षेत्रक्षेत्रज्ञयोगः ।

आत्मरूप गणेशु केलिया स्मरण । सकळ विद्यांचें अधिकरण । 
तेचि वंदूं श्रीचरण । श्रीगुरूंचे ॥ १ ॥ 
जयांचेनि आठवें । शब्दसृष्टि आंगवे । 
सारस्वत आघवें । जिव्हेसि ये ॥ २ ॥ 
वक्तृत्वा गोडपणें । अमृतातें पारुखें म्हणे । 
रस होती वोळंगणें । अक्शरांसी ॥ ३ ॥ 
भावाचें अवतरण । अवतरविती खूण । 
हाता चढे संपूर्ण । तत्त्वभेद ॥ ४ ॥ 
श्रीगुरूंचे पाय । जैं हृदय गिंवसूनि ठाय । 
तैं येवढें भाग्य होय । उन्मेखासी ॥ ५ ॥ 
ते नमस्कारूनि आतां । जो पितामहाचा पिता । 
लक्ष्मीयेचा भर्ता । ऐसें म्हणे ॥ ६ ॥ 


श्रीभगवानुवाच ।
इदं शरीरं कौन्तेय क्षेत्रमित्यभिधीयते ।
एतद्यो वेत्ति तं प्राहुः क्षेत्रज्ञ इति तद्विदः ॥ १॥


तरी पार्था परिसिजे । देह हें क्षेत्र म्हणिजे । 
जो हें जाणे तो बोलिजे । क्षेत्रज्ञु एथें ॥ ७ ॥ 


क्षेत्रज्ञं चापि मां विद्धि सर्वक्षेत्रेषु भारत ।
क्षेत्रक्षेत्रज्ञयोर्ज्ञानं यत्तज्ञानं मतं मम ॥ २॥


तरि क्षेत्रज्ञु जो एथें । तो मीचि जाण निरुतें । 
जो सर्व क्षेत्रांतें । संगोपोनि असे ॥ ८ ॥ 
क्षेत्र आणि क्षेत्रज्ञातें । जाणणें जें निरुतें । 
ज्ञान ऐसें तयातें । मानूं आम्ही ॥ ९ ॥ 


तत् क्षेत्रं यच्च यादृक्च यद्विकारि यतश्च यत् ।
स च यो यत्प्रभावश्च तत् समासेन मे श्रुणु ॥ ३॥


तरि क्षेत्रज्ञु जो एथें । तो मीचि जाण निरुतें । 
जो सर्व क्षेत्रांतें । संगोपोनि असे ॥ ८ ॥ 
क्षेत्र आणि क्षेत्रज्ञातें । जाणणें जें निरुतें । 
ज्ञान ऐसें तयातें । मानूं आम्ही ॥ ९ ॥ 


ऋषिभिर्बहुधा गीतं छन्दोभिर्विविधैः पृथक् ।
ब्रह्मसूत्रपदैश्चैव हेतुमद्भिर्विनिश्चितैः ॥ ४॥


एक म्हणती हें स्थळ । जीवाचेंचि समूळ । 
मग प्राण हें कूळ । तयाचें एथ ॥ २७ ॥ 
जे प्राणाचे घरीं । अंगें राबती भाऊ चारी । 
आणि मना ऐसा आवरी । कुळवाडीकरु ॥ २८ ॥ 
तयातें इंद्रियबैलांची पेटी । न म्हणे अंवसीं पाहाटीं । 
विषयक्षेत्रीं आटी । काढी भली ॥ २९ ॥ 
मग विधीची वाफ चुकवी । आणि अन्यायाचें बीज वाफवी । 
कुकर्माचा करवी । राबु जरी ॥ ३० ॥ 
तरी तयाचिसारिखें । असंभड पाप पिके । 
मग जन्मकोटी दुःखें । भोगी जीवु ॥ ३१ ॥ 
नातरी विधीचिये वाफे । सत्क्रिया बीज आरोपे । 
तरी जन्मशताचीं मापें । सुखचि मवीजे ॥ ३२ ॥ 
तंव आणिक म्हणती हें नव्हे । हें जिवाचेंचि न म्हणावें । 
आमुतें पुसा आघवें । क्शेत्राचें या ॥ ३३ ॥ 
अहो जीवु एथ उखिता । वस्तीकरु वाटे जातां । 
आणि प्राणु हा बलौता । म्हणौनि जागे ॥ ३४ ॥ 
अनादि जे प्रकृती । सांख्य जियेतें गाती । 
क्षेत्र हे वृत्ती । तियेची जाणा ॥ ३५ ॥ 
आणि इयेतेंचि आघवा । आथी घरमेळावा । 
म्हणौनि ते वाहिवा । घरीं वाहे ॥ ३६ ॥ 
वाह्याचिये रहाटी । जे कां मुद्दल तिघे इये सृष्टीं । 
ते इयेच्याचि पोटीं । जहाले गुण ॥ ३७ ॥ 
रजोगुण पेरी । तेतुलें सत्त्व सोंकरी । 
मग एकलें तम करी । संवगणी ॥ ३८ ॥ 
रचूनि महत्तत्त्वाचें खळें । मळी एके काळुगेनि पोळें । 
तेथ अव्यक्ताची मिळे । सांज भली ॥ ३९ ॥ 
तंव एकीं मतिवंतीं । या बोलाचिया खंतीं । 
म्हणितलें या ज्ञप्ती । अर्वाचीना ॥ ४० ॥ 
हां हो परतत्त्वाआंतु । कें प्रकृतीची मातु । 
हा क्षेत्र वृत्तांतु । उगेंचि आइका ॥ ४१ ॥ 
शून्यसेजेशालिये । सुलीनतेचिये तुळिये । 
निद्रा केली होती बळियें । संकल्पें येणें ॥ ४२ ॥ 
तो अवसांत चेइला । उद्यमीं सदैव भला । 
म्हणौनि ठेवा जोडला । इच्छावशें ॥ ४३ ॥ 
निरालंबींची वाडी । होती त्रिभुवनायेवढी । 
हे तयाचिये जोडी । रूपा आली ॥ ४४ ॥ 
मग महाभूतांचें एकवाट । सैरा वेंटाळूनि भाट । 
भूतग्रामांचे आघाट । चिरिले चारी ॥ ४५ ॥ 
यावरी आदी । पांचभूतिकांची मांदी । 
बांधली प्रभेदीं । पंचभूतिकीं ॥ ४६ ॥ 
कर्माकर्माचे गुंडे । बांध घातले दोहींकडे । 
नपुंसकें बरडें । रानें केलीं ॥ ४७ ॥ 
तेथ येरझारेलागीं । जन्ममृत्यूची सुरंगी । 
सुहाविली निलागी । संकल्पें येणें ॥ ४८ ॥ 
मग अहंकारासि एकलाधी । करूनि जीवितावधी । 
वहाविलें बुद्धि । चराचर ॥ ४९ ॥ 
यापरी निराळीं । वाढे संकल्पाची डाहाळी । 
म्हणौनि तो मुळीं । प्रपंचा यया ॥ ५० ॥ 
यापरी मत्तमुगुतकीं । तेथ पडिघायिलें आणिकीं । 
म्हणती हां हो विवेकीं । कैसें तुम्ही ॥ ५१ ॥ 
परतत्त्वाचिया गांवीं । संकल्पसेज देखावी । 
तरी कां पां न मनावी । प्रकृति तयाची ? ॥ ५२ ॥ 
परि असो हें नव्हे । तुम्ही या न लगावें । 
आतांचि हें आघवें । सांगिजैल ॥ ५३ ॥ 
तरी आकाशीं कवणें । केलीं मेघाचीं भरणें । 
अंतरिक्ष तारांगणें । धरी कवण ? ॥ ५४ ॥ 
गगनाचा तडावा । कोणें वेढिला केधवां । 
पवनु हिंडतु असावा । हें कवणाचें मत ? ॥ ५५ ॥ 
रोमां कवण पेरी । सिंधू कवण भरी । 
पर्जन्याचिया करी । धारा कवण ? ॥ ५६ ॥ 
तैसें क्षेत्र हें स्वभावें । हे वृत्ती कवणाची नव्हे । 
हें वाहे तया फावे । येरां तुटे ॥ ५७ ॥ 
तंव आणिकें एकें । क्षोभें म्हणितलें निकें । 
तरी भोगिजे एकें । काळें केवीं हें ? ॥ ५८ ॥ 
तरी ययाचा मारु । देखताति अनिवारु । 
परी स्वमतीं भरु । अभिमानियां ॥ ५९ ॥ 
हें जाणों मृत्यु रागिटा । सिंहाडयाचा दरकुटा । 
परी काय वांजटा । पूरिजत असे ? ॥ ६० ॥ 
महाकल्पापरौतीं । कव घालूनि अवचितीं । 
सत्यलोकभद्रजाती । आंगीं वाजे ॥ ६१ ॥ 
लोकपाळ नित्य नवे । दिग्गजांचे मेळावे । 
स्वर्गींचिये आडवे । रिगोनि मोडी ॥ ६२ ॥ 
येर ययाचेनि अंगवातें । जन्ममृत्यूचिये गर्तें । 
निर्जिवें होऊनि भ्रमतें । जीवमृगें ॥ ६३ ॥ 
न्याहाळीं पां केव्हडा । पसरलासे चवडा । 
जो करूनियां माजिवडा । आकारगजु ॥ ६४ ॥ 
म्हणौनि काळाची सत्ता । हाचि बोलु निरुता । 
ऐसे वाद पंडुसुता । क्षेत्रालागीं ॥ ६५ ॥ 
हे बहु उखिविखी । ऋषीं केली नैमिषीं । 
पुराणें इयेविषीं । मतपत्रिका ॥ ६६ ॥ 
अनुष्टुभादि छंदें । प्रबंधीं जें विविधें । 
ते पत्रावलंबन मदें । करिती अझुनी ॥ ६७ ॥ 
वेदींचें बृहत्सामसूत्र । जें देखणेपणें पवित्र । 
परी तयाही हें क्षेत्र । नेणवेचि ॥ ६८ ॥ 
आणीक आणीकींही बहुतीं । महाकवीं हेतुमंतीं । 
ययालागीं मती । वेंचिलिया ॥ ६९ ॥ 
परी ऐसें हें एवढें । कीं अमुकेयाचेंचि फुडें । 
हें कोणाही वरपडें । होयचिना ॥ ७० ॥ 
आतां यावरी जैसें । क्षेत्र हें असे । 
तुज सांगों तैसें । साद्यंतु गा ॥ ७१ ॥ 


महाभूतान्यहंकारो बुद्धिरव्यक्तमेव च ।
इन्द्रियाणि दशैकं च पञ्च चेन्द्रियगोचराः ॥ ५॥
इच्छा द्वेषः सुखं दुःखं संघातश्चेतना धृतिः ।
एतत्क्षेत्रं समासेन सविकारमुदाहृतम् ॥ ६॥


तरि महाभूतपंचकु । आणि अहंकारु एकु । 
बुद्धि अव्यक्त दशकु । इंद्रियांचा ॥ ७२ ॥ 
मन आणीकही एकु । विषयांचा दशकु । 
सुख दुःख द्वेषु । संघात इच्छा ॥ ७३ ॥ 
आणि चेतना धृती । एवं क्षेत्रव्यक्ती । 
सांगितली तुजप्रती । आघवीची ॥ ७४ ॥ 
आतां महाभूतें कवणें । कवण विषयो कैसीं करणे । 
हें वेगळालेपणें । एकैक सांगों ॥ ७५ ॥ 
तरी पृथ्वी आप तेज । वायु व्योम इयें तुज । 
सांगितलीं बुझ । महाभूतें पांचें ॥ ७६ ॥ 
आणि जागतिये दशे । स्वप्न लपालें असे । 
नातरी अंवसे । चंद्र गूढु ॥ ७७ ॥ 
नाना अप्रौढबाळकीं । तारुण्य राहे थोकीं । 
कां न फुलतां कळिकीं । आमोदु जैसा ॥ ७८ ॥ 
किंबहुना काष्ठीं । वन्हि जेवीं किरीटी । 
तेवीं प्रकृतिचिया पोटीं । गोप्यु जो असे ॥ ७९ ॥ 
जैसा ज्वरु धातुगतु । अपथ्याचें मिष पहातु । 
मग जालिया आंतु । बाहेरी व्यापी ॥ ८० ॥ 
तैसी पांचांही गांठीं पडे । जैं देहाकारु उघडे । 
तैं नाचवी चहूंकडे । तो अहंकारु गा ॥ ८१ ॥ 
नवल अहंकाराची गोठी । विशेषें न लगे अज्ञानापाठीं । 
सज्ञानाचे झोंबे कंठीं । नाना संकटीं नाचवी ॥ ८२ ॥ 
आतां बुद्धि जे म्हणिजे । ते ऐशियां चिन्हीं जाणिजे । 
बोलिलें यदुराजें । तें आइकें सांगों ॥ ८३ ॥ 
तरी कंदर्पाचेनि बळें । इंद्रियवृत्तीचेनि मेळें । 
विभांडूनि येती पाळे । विषयांचे ॥ ८४ ॥ 
तो सुखदुःखांचा नागोवा । जेथ उगाणों लागे जीवा । 
तेथ दोहींसी बरवा । पाडु जे धरी ॥ ८५ ॥ 
हें सुख हें दुःख । हें पुण्य हें दोष । 
कां हें मैळ हें चोख । ऐसें जे निवडी ॥ ८६ ॥ 
जिथे अधमोत्तम सुझे । जिये सानें थोर बुझे । 
जिया दिठी पारखिजे । विषो जीवें ॥ ८७ ॥ 
जे तेजतत्त्वांची आदी । जे सत्त्वगुणाची वृद्धी । 
जे आत्मया जीवाची संधी । वसवीत असे जे ॥ ८८ ॥ 
अर्जुना ते गा जाण । बुद्धि तूं संपूर्ण । 
आतां आइकें वोळखण । अव्यक्ताची ॥ ८९ ॥ 
पैं सांख्यांचिया सिद्धांतीं । प्रकृती जे महामती । 
तेचि एथें प्रस्तुतीं । अव्यक्त गा ॥ ९० ॥ 
आणि सांख्ययोगमतें । प्रकृती परिसविली तूंतें । 
ऐसी दोहीं परीं जेथें । विवंचिली ॥ ९१ ॥ 
तेथ दुजी जे जीवदशा । तिये नांव वीरेशा । 
येथ अव्यक्त ऐसा । पर्यावो हा ॥ ९२ ॥ 
तऱ्ही पाहालया रजनी । तारा लोपती गगनीं । 
कां हारपें अस्तमानीं । भूतक्रिया ॥ ९३ ॥ 
नातरी देहो गेलिया पाठीं । देहादिक किरीटी । 
उपाधि लपे पोटीं । कृतकर्माच्या ॥ ९४ ॥ 
कां बीजमुद्रेआंतु । थोके तरु समस्तु । 
कां वस्त्रपणे तंतु- । दशे राहे ॥ ९५ ॥ 
तैसे सांडोनियां स्थूळधर्म । महाभूतें भूतग्राम । 
लया जाती सूक्ष्म । होऊनि जेथे ॥ ९६ ॥ 
अर्जुना तया नांवें । अव्यक्त हें जाणावें । 
आतां आइकें आघवें । इंद्रियभेद ॥ ९७ ॥ 
तरी श्रवण नयन । त्वचा घ्राण रसन । 
इयें जाणें ज्ञान- । करणें पांचें ॥ ९८ ॥ 
इये तत्त्वमेळापंकीं । सुखदुःखांची उखिविखी । 
बुद्धि करिते मुखीं । पांचें इहीं ॥ ९९ ॥ 
मग वाचा आणि कर । चरण आणि अधोद्वार । 
पायु हे प्रकार । पांच आणिक ॥ १०० ॥ 
कर्मेंद्रियें म्हणिपती । तीं इयें जाणिजती । 
आइकें कैवल्यपती । सांगतसे ॥ १०१ ॥ 
पैं प्राणाची अंतौरी । क्रियाशक्ति जे शरीरीं । 
तियेचि रिगिनिगी द्वारीं । पांचे इहीं ॥ १०२ ॥ 
एवं दाहाही करणें । सांगितलीं देवो म्हणे । 
परिस आतां फुडेपणें । मन तें ऐसें ॥ १०३ ॥ 
जें इंद्रियां आणि बुद्धि । माझारिलिये संधीं । 
रजोगुणाच्या खांदीं । तरळत असे ॥ १०४ ॥ 
नीळिमा अंबरीं । कां मृगतृष्णालहरी । 
तैसें वायांचि फरारी । वावो जाहलें ॥ १०५ ॥ 
आणि शुक्रशोणिताचा सांधा । मिळतां पांचांचा बांधा । 
वायुतत्त्व दशधा । एकचि जाहलें ॥ १०६ ॥ 
मग तिहीं दाहे भागीं । देहधर्माच्या खैवंगीं । 
अधिष्ठिलें आंगीं । आपुलाल्या ॥ १०७ ॥ 
तेथ चांचल्य निखळ । एकलें ठेलें निढाळ । 
म्हणौनि रजाचें बळ । धरिलें तेणें ॥ १०८ ॥ 
तें बुद्धीसि बाहेरी । अहंकाराच्या उरावरी । 
ऐसां ठायीं माझारीं । बळियावलें ॥ १०९ ॥ 
वायां मन हें नांव । एऱ्हवीं कल्पनाचि सावेव । 
जयाचेनि संगें जीव- । दशा वस्तु ॥ ११० ॥ 
जें प्रवृत्तीसि मूळ । कामा जयाचे बळ । 
जें अखंड सूये छळ । अहंकारासी ॥ १११ ॥ 
जें इच्छेतें वाढवी । आशेतें चढवी । 
जें पाठी पुरवी । भयासि गा ॥ ११२ ॥ 
द्वैत जेथें उठी । अविद्या जेणें लाठी । 
जें इंद्रियांतें लोटी । विषयांमजी ॥ ११३ ॥ 
संकल्पें सृष्टी घडी । सवेंचि विकल्पूनि मोडी । 
मनोरथांच्या उतरंडी । उतरी रची ॥ ११४ ॥ 
जें भुलीचें कुहर । वायुतत्त्वाचें अंतर । 
बुद्धीचें द्वार । झाकविलें जेणें ॥ ११५ ॥ 
तें गा किरीटी मन । या बोला नाहीं आन । 
आतां विषयाभिधान । भेदू आइकें ॥ ११६ ॥ 
तरी स्पर्शु आणि शब्दु । रूप रसु गंधु । 
हा विषयो पंचविधु । ज्ञानेंद्रियांचा ॥ ११७ ॥ 
इहीं पांचैं द्वारीं । ज्ञानासि धांव बाहेरी । 
जैसा कां हिरवे चारीं । भांबावे पशु ॥ ११८ ॥ 
मग स्वर वर्ण विसर्गु । अथवा स्वीकार त्यागु । 
संक्रमण उत्सर्गु । विण्मूत्राचा ॥ ११९ ॥ 
हे कर्मेंद्रियांचे पांच । विषय गा साच । 
जे बांधोनियां माच । क्रिया धांवे ॥ १२० ॥ 
ऐसे हे दाही । विषय गा इये देहीं । 
आतां इच्छा तेही । सांगिजैल ॥ १२१ ॥ 
तरि भूतलें आठवे । कां बोलें कान झांकवे । 
ऐसियावरि चेतवे । जे गा वृत्ती ॥ १२२ ॥ 
इंद्रियाविषयांचिये भेटी- । सरसीच जे गा उठी । 
कामाची बाहुटी । धरूनियां ॥ १२३ ॥ 
जियेचेनि उठिलेपणें । मना सैंघ धावणें । 
न रिगावें तेथ करणें । तोंडें सुती ॥ १२४ ॥ 
जिये वृत्तीचिया आवडी । बुद्धी होय वेडी । 
विषयां जिया गोडी । ते गा इच्छा ॥ १२५ ॥ 
आणी इच्छिलिया सांगडें । इंद्रियां आमिष न जोडे । 
तेथ जोडे ऐसा जो डावो पडे । तोचि द्वेषु ॥ १२६ ॥ 
आतां यावरी सुख । तें एवंविध देख । 
जेणें एकेंचि अशेख । विसरे जीवु ॥ १२७ ॥ 
मना वाचे काये । जें आपुली आण वाये । 
देहस्मृतीची त्राये । मोडित जें ये ॥ १२८ ॥ 
जयाचेनि जालेपणें । पांगुळा होईजे प्राणें । 
सात्त्विकासी दुणें । वरीही लाभु ॥ १२९ ॥ 
कां आघवियाचि इंद्रियवृत्ती । हृदयाचिया एकांतीं । 
थापटूनि सुषुप्ती । आणी जें गा ॥ १३० ॥ 
किंबहुना सोये । जीव आत्मयाची लाहे । 
तेथ जें होये । तया नाम सुख ॥ १३१ ॥ 
आणि ऐसी हे अवस्था । न जोडतां पार्था । 
जें जीजे तेंचि सर्वथा । दुःख जाणे ॥ १३२ ॥ 
तें मनोरथसंगें नव्हे । एऱ्हवीं सिद्धी गेलेंचि आहे । 
हे दोनीचि उपाये । सुखदुःखासी ॥ १३३ ॥ 
आतां असंगा साक्षिभूता । देहीं चैतन्याची जे सत्ता । 
तिये नाम पंडुसुता । चेतना येथें ॥ १३४ ॥ 
जे नखौनि केशवरी । उभी जागे शरीरीं । 
जे तिहीं अवस्थांतरी । पालटेना ॥ १३५ ॥ 
मनबुद्ध्यादि आघवीं । जियेचेनि टवटवीं । 
प्रकृतिवनमाधवीं । सदांचि जे ॥ १३६ ॥ 
जडाजडीं अंशीं । राहाटे जे सरिसी । 
ते चेतना गा तुजसी । लटिकें नाहीं ॥ १३७ ॥ 
पैं रावो परिवारु नेणे । आज्ञाचि परचक्र जिणे । 
कां चंद्राचेनि पूर्णपणें । सिंधू भरती ॥ १३८ ॥ 
नाना भ्रामकाचें सन्निधान । लोहो करी सचेतन । 
कां सूर्यसंगु जन । चेष्टवी गा ॥ १३९ ॥ 
अगा मुख मेळेंविइण । पिलियाचें पोषण । 
करी निरीक्षण । कूर्मी जेवीं ॥ १४० ॥ 
पार्था तियापरी । आत्मसंगती इये शरीरीं । 
सजीवत्वाचा करी । उपेगु जडा ॥ ४१ ॥ 
मग तियेतें चेतना । म्हणिपे पैं अर्जुना । 
आतां धृतिविवंचना । भेदु आइक ॥ १४२ ॥ 
तरी भूतां परस्परें । उघड जाति स्वभाववैरें । 
नव्हे पृथ्वीतें नीरें । न नाशिजे ? ॥ १४३ ॥ 
नीरातें आटी तेज । तेजा वायूसि झुंज । 
आणि गगन तंव सहज । वायू भक्षी ॥ १४४ ॥ 
तेवींचि कोणेही वेळे । आपण कायिसयाही न मिळे । 
आंतु रिगोनि वेगळें । आकाश हें ॥ १४५ ॥ 
ऐसीं पांचही भूतें । न साहती एकमेकांतें । 
कीं तियेंही ऐक्यातें । देहासी येती ॥ १४६ ॥ 
द्वंद्वाची उखिविखी । सोडूनि वसती एकीं । 
एकेकातें पोखी । निजगुणें गा ॥ १४७ ॥ 
ऐसें न मिळे तयां साजणें । चळे धैर्यें जेणें । 
तयां नांव म्हणें । धृती मी गा ॥ १४८ ॥ 
आणि जीवेंसी पांडवा । या छत्तिसांचा मेळावा । 
तो हा एथ जाणावा । संघातु पैं गा ॥ १४९ ॥ 
एवं छत्तीसही भेद । सांगितले तुज विशद । 
यया येतुलियातें प्रसिद्ध । क्षेत्र म्हणिजे ॥ १५० ॥ 
रथांगांचा मेळावा । जेवीं रथु म्हणिजे पांडवा । 
कां अधोर्ध्व अवेवां । नांव देहो ॥ १५१ ॥ 
करीतुरंगसमाजें । सेना नाम निफजे । 
कां वाक्यें म्हणिपती पुंजे । अक्षरांचे ॥ १५२ ॥ 
कां जळधरांचा मेळा । वाच्य होय आभाळा । 
नाना लोकां सकळां । नाम जग ॥ १५३ ॥ 
कां स्नेहसूत्रवन्ही । मेळु एकिचि स्थानीं । 
धरिजे तो जनीं । दीपु होय ॥ १५४ ॥ 
तैसीं छत्तीसही इयें तत्त्वें । मिळती जेणें एकत्वें । 
तेणें समूह परत्वें । क्षेत्र म्हणिपे ॥ १५५ ॥ 
आणि वाहतेनि भौतिकें । पाप पुण्य येथें पिके । 
म्हणौनि आम्ही कौतुकें । क्षेत्र म्हणों ॥ १५६ ॥ 
आणि एकाचेनि मतें । देह म्हणती ययातें । 
परी असो हें अनंतें । नामें यया ॥ १५७ ॥ 
पैं परतत्त्वाआरौतें । स्थावराआंतौतें । 
जें कांहीं होतें जातें । क्षेत्रचि हें ॥ १५८ ॥ 
परि सुर नर उरगीं । घडत आहे योनिविभागीं । 
तें गुणकर्मसंगीं । पडिलें सातें ॥ १५९ ॥ 
हेचि गुणविवंचना । पुढां म्हणिपैल अर्जुना । 
प्रस्तुत आतां तुज ज्ञाना । रूप दावूं ॥ १६० ॥ 
क्षेत्र तंव सविस्तर । सांगितलें सविकार । 
म्हणौनि आतां उदार । ज्ञान आइकें ॥ १६१ ॥ 
जया ज्ञानालागीं । गगन गिळिताती योगी । 
स्वर्गाची आडवंगी । उमरडोनि ॥ १६२ ॥ 
न करिती सिद्धीची चाड । न धरिती ऋद्धीची भीड । 
योगा{ऐ}सें दुवाड । हेळसिती ॥ १६३ ॥ 
तपोदुर्गें वोलांडित । क्रतुकोटि वोवांडित । 
उलथूनि सांडित । कर्मवल्ली ॥ १६४ ॥ 
नाना भजनमार्गी । धांवत उघडिया आंगीं । 
एक रिगताति सुरंगीं । सुषुम्नेचिये ॥ १६५ ॥ 
ऐसी जिये ज्ञानीं । मुनीश्वरांची उतान्ही । 
वेदतरूच्या पानोवानीं । हिंडताती ॥ १६६ ॥ 
देईल गुरुसेवा । इया बुद्धि पांडवा । 
जन्मशतांचा सांडोवा । टाकित जे ॥ १६७ ॥ 
जया ज्ञानाची रिगवणी । अविद्ये उणें आणी । 
जीवा आत्मया बुझावणी । मांडूनि दे ॥ १६८ ॥ 
जें इंद्रियांचीं द्वारें आडी । प्रवृत्तीचे पाय मोडी । 
जें दैन्यचि फेडी । मानसाचें ॥ १६९ ॥ 
द्वैताचा दुकाळु पाहे । साम्याचें सुयाणें होये । 
जया ज्ञानाची सोये । ऐसें करी ॥ १७० ॥ 
मदाचा ठावोचि पुसी । जें महामोहातें ग्रासी । 
नेदी आपपरु ऐसी । भाष उरों ॥ १७१ ॥ 
जें संसारातें उन्मूळी । संकल्पपंकु पाखाळी । 
अनावरातें वेंटाळी । ज्ञेयातें जें ॥ १७२ ॥ 
जयाचेनि जालेपणें । पांगुळा होईजे प्राणें । 
जयाचेनि विंदाणें । जग हें चेष्टें ॥ १७३ ॥ 
जयाचेनि उजाळें । उघडती बुद्धीचे डोळे । 
जीवु दोंदावरी लोळे । आनंदाचिया ॥ १७४ ॥ 
ऐसें जें ज्ञान । पवित्रैकनिधान । 
जेथ विटाळलें मन । चोख कीजे ॥ १७५ ॥ 
आत्मया जीवबुद्धी । जे लागली होती क्षयव्याधी । 
ते जयाचिये सन्निधी । निरुजा कीजे ॥ १७६ ॥ 
तें अनिरूप्य कीं निरूपिजे । ऐकतां बुद्धी आणिजे । 
वांचूनि डोळां देखिजे । ऐसें नाहीं ॥ १७७ ॥ 
मग तेचि इये शरीरीं । जैं आपुला प्रभावो करी । 
तैं इंद्रियांचिया व्यापारीं । डोळांहि दिसे ॥ १७८ ॥ 
पैं वसंताचें रिगवणें । झाडांचेनि साजेपणें । 
जाणिजे तेवीं करणें । सांगती ज्ञान ॥ १७९ ॥ 
अगा वृक्षासि पाताळीं । जळ सांपडे मुळीं । 
तें शाखांचिये बाहाळीं । बाहेर दिसे ॥ १८० ॥ 
कां भूमीचें मार्दव । सांगे कोंभाची लवलव । 
नाना आचारगौरव । सुकुलीनाचें ॥ १८१ ॥ 
अथवा संभ्रमाचिया आयती । स्नेहो जैसा ये व्यक्तिइ । 
कां दर्शनाचिये प्रशस्तीं । पुण्यपुरुष ॥ १८२ ॥ 
नातरी केळीं कापूर जाहला । जेवीं परिमळें जाणों आला । 
कां भिंगारीं दीपु ठेविला । बाहेरी फांके ॥ १८३ ॥ 
तैसें हृदयींचेनि ज्ञानें । जियें देहीं उमटती चिन्हें । 
तियें सांगों आतां अवधानें । चागें आइक ॥ १८४ ॥ 


अमानित्वमदम्भित्वमहिंसा क्षान्तिरार्जवम् ।
आचार्योपासनं शौचं स्थैर्यमात्मविनिग्रहः ॥ ७॥


तरी कवणेही विषयींचें । साम्य होणें न रुचे । 
संभावितपणाचें । वोझे जया ॥ १८५ ॥ 
आथिलेचि गुण वानितां । मान्यपणें मानितां । 
योग्यतेचें येतां । रूप आंगा ॥ १८६ ॥ 
तैं गजबजों लागे कैसा । व्याधें रुंधला मृगु जैसा । 
कां बाहीं तरतां वळसा । दाटला जेवीं ॥ १८७ ॥ 
पार्था तेणें पाडें । सन्मानें जो सांकडे । 
गरिमेतें आंगाकडे । येवोंचि नेदी ॥ १८८ ॥ 
पूज्यता डोळां न देखावी । स्वकीर्ती कानीं नायकावी । 
हा अमुका ऐसी नोहावी । सेचि लोकां ॥ १८९ ॥ 
तेथ सत्काराची कें गोठी । कें आदरा देईल भेटी । 
मरणेंसीं साटी । नमस्कारितां ॥ १९० ॥ 
वाचस्पतीचेनि पाडें । सर्वज्ञता तरी जोडे । 
परी वेडिवेमाजीं दडे । महमेभेणें ॥ १९१ ॥ 
चातुर्य लपवी । महत्त्व हारवी । 
पिसेपण मिरवी । आवडोनि ॥ १९२ ॥ 
लौकिकाचा उद्वेगु । शास्त्रांवरी उबगु । 
उगेपणीं चांगु । आथी भरु ॥ १९३ ॥ 
जगें अवज्ञाचि करावी । संबंधीं सोयचि न धरावी । 
ऐसी ऐसी जीवीं । चाड बहु ॥ १९४ ॥ 
तळौटेपण बाणे । आंगीं हिणावो खेवणें । 
तें तेंचि करणें । बहुतकरुनी ॥ १९५ ॥ 
हा जीतु ना नोहे । लोक कल्पी येणें भावें । 
तैसें जिणें होआवें । ऐसी आशा ॥ १९६ ॥ 
पै चालतु कां नोहे । कीं वारेनि जातु आहे । 
जना ऐसा भ्रमु जाये । तैसें होईजे ॥ १९७ ॥ 
माझें असतेपण लोपो । नामरूप हारपो । 
मज झणें वासिपो । भूतजात ॥ १९८ ॥ 
ऐसीं जयाचीं नवसियें । जो नित्य एकांता जातु जाये । 
नामेंचि जो जिये । विजनाचेनि ॥ १९९ ॥ 
वायू आणि तया पडे । गगनेंसीं बोलों आवडे । 
जीवें प्राणें झाडें । पढियंतीं जया ॥ २०० ॥ 
किंबहुना ऐसीं । चिन्हें जया देखसी । 
जाण तया ज्ञानेंसीं । शेज जाहली ॥ २०१ ॥ 
पैं अमानित्व पुरुषीं । तें जाणावें इहीं मिषीं । 
आतां अदंभाचिया वोळखीसी । सौरसु देवों ॥ २०२ ॥ 
तरी अदंभित्व ऐसें । लोभियाचें मन जैसें । 
जीवु जावो परी नुमसे । ठेविला ठावो ॥ २०३ ॥ 
तयापरी किरीटी । पडिलाही प्राणसंकटीं । 
तरी सुकृत न प्रकटी । आंगें बोलें ॥ २०४ ॥ 
खडाणें आला पान्हा । पळवी जेवीं अर्जुना । 
कां लपवी पण्यांगना । वडिलपण ॥ २०५ ॥ 
आढ्यु आतुडे आडवीं । मग आढ्यता जेवीं हारवी । 
नातरी कुळवधू लपवी । अवेवांतें ॥ २०६ ॥ 
नाना कृषीवळु आपुलें । पांघुरवी पेरिलें । 
तैसें झांकी निपजलें । दानपुण्य ॥ २०७ ॥ 
वरिवरी देहो न पूजी । लोकांतें न रंजी । 
स्वधर्मु वाग्ध्वजीं । बांधों नेणे ॥ २०८ ॥ 
परोपकारु न बोले । न मिरवी अभ्यासिलें । 
न शके विकूं जोडलें । स्फीतीसाठीं ॥ २०९ ॥ 
शरीर भोगाकडे । पाहतां कृपणु आवडे । 
एऱ्हवीं धर्मविषयीं थोडें । बहु न म्हणे ॥ २१० ॥ 
घरीं दिसे सांकड । देहींची आयती रोड । 
परी दानीं जया होड । सुरतरूसीं ॥ २११ ॥ 
किंबहुना स्वधर्मीं थोरु । अवसरीं उदारु । 
आत्मचर्चे चतुरु । एऱ्हवी वेडा ॥ २१२ ॥ 
केळीचें दळवाडें । हळू पोकळ आवडे । 
परी फळोनियां गाढें । रसाळ जैसें ॥ २१३ ॥ 
कां मेघांचें आंग झील । दिसे वारेनि जैसें जाईल । 
परी वर्षती नवल । घनवट तें ॥ २१४ ॥ 
तैसा जो पूर्णपणीं । पाहतां धाती आयणी । 
एऱ्हवीं तरी वाणी । तोचि ठावो ॥ २१५ ॥ 
हें असो या चिन्हांचा । नटनाचु ठायीं जयाच्या । 
जाण ज्ञान तयाच्या । हातां चढें ॥ २१६ ॥ 
पैं गा अदंभपण । म्हणितलें तें हें जाण । 
आतां आईक खूण । अहिंसेची ॥ २१७ ॥ 
तरी अहिंसा बहुतीं परीं । बोलिली असे अवधारीं । 
आपुलालिया मतांतरीं । निरूपिली ॥ २१८ ॥ 
परी ते ऐसी देखा । जैशा खांडूनियां शाखा । 
मग तयाचिया बुडुखा । कूंप कीजे ॥ २१९ ॥ 
कां बाहु तोडोनि पचविजे । मग भूकेची पीडा राखिजे । 
नाना देऊळ मोडोनि कीजे । पौळी देवा ॥ २२० ॥ 
तैसी हिंसाचि करूनि अहिंसा । निफजविजे हा ऐसा । 
पैं पूर्वमीमांसा । निर्णो केला ॥ २२१ ॥ 
जे अवृष्टीचेनि उपद्रवें । गादलें विश्व आघवें । 
म्हणौनि पर्जन्येष्टी करावे । नाना याग ॥ २२२ ॥ 
तंव तिये इष्टीचिया बुडीं । पशुहिंसा रोकडी । 
मग अहिंसेची थडी । कैंची दिसे ? ॥ २२३ ॥ 
पेरिजे नुसधी हिंसा । तेथ उगवैल काय अहिंसा ? । 
परी नवल बापा धिंवसा । या याज्ञिकांचा ॥ २२४ ॥ 
आणि आयुर्वेदु आघवा । तो याच मोहोरा पांडवा । 
जे जीवाकारणें करावा । जीवघातु ॥ २२५ ॥ 
नाना रोगें आहाळलीं । लोळतीं भूतें देखिलीं । 
ते हिंसा निवारावया केली । चिकित्सा कां ॥ २२६ ॥ 
तंव ते चिकित्से पहिलें । एकाचे कंद खणविले । 
एका उपडविलें । समूळीं सपत्रीं ॥ २२७ ॥ 
एकें आड मोडविली । अजंगमाची खाल काढविली । 
एकें गर्भिणी उकडविली । पुटामाजीं ॥ २२८ ॥ 
अजातशत्रु तरुवरां । सर्वांगीं देवविल्या शिरा । 
ऐसे जीव घेऊनि धनुर्धरा । कोरडे केले ॥ २२९ ॥ 
आणि जंगमाही हात । लाऊनि काढिलें पित्त । 
मग राखिले शिणत । आणिक जीव ॥ २३० ॥ 
अहो वसतीं धवळारें । मोडूनि केलीं देव्हारें । 
नागवूनि वेव्हारें । गवांदी घातली ॥ २३१ ॥ 
मस्तक पांघुरविलें । तंव तळवटीं उघडें पडलें । 
घर मोडोनि केले । मांडव पुढें ॥ २३२ ॥ 
नाना पांघुरणें । जाळूनि जैसें तापणें । 
जालें आंगधुणें । कुंजराचें ॥ २३३ ॥ 
नातरी बैल विकूनि गोठा । पुंसा लावोनि बांधिजे गांठा । 
इया करणी कीं चेष्टा ? । काइ हसों ॥ २३४ ॥ 
एकीं धर्माचिया वाहणी । गाळूं आदरिलें पाणी । 
तंव गाळितया आहाळणीं । जीव मेले ॥ २३५॥ 
एक न पचवितीचि कण । इये हिंसेचे भेण । 
तेथ कदर्थले प्राण । तेचि हिंसा ॥ २३६ ॥ 
एवं हिंसाचि अहिंसा । कर्मकांडीं हा ऐसा । 
सिद्धांतु सुमनसा । वोळखें तूं ॥ २३७ ॥ 
पहिलें अहिंसेचें नांव । आम्हीं केलें जंव । 
तंव स्फूर्ति बांधली हांव । इये मती ॥ २३८ ॥ 
तरि कैसेनि इयेतें गाळावें । म्हणौनि पडिलें बोलावें । 
तेवींचि तुवांही जाणावें । ऐसा भावो ॥ २३९ ॥ 
बहुतकरूनि किरीटी । हाचि विषो इये गोठी । 
एऱ्हवी कां आडवाटीं । धाविजैल गा ? ॥ २४० ॥ 
आणि स्वमताचिया निर्धारा- । लागोनियां धनुर्धरा । 
प्राप्तां मतांतरां । निर्वेचु कीजे ॥ २४१ ॥ 
ऐसी हे अवधारीं । निरूपिती परी । 
आतां ययावरी । मुख्य जें गा ॥ २४२ ॥ 
तें स्वमत बोलिजैल । अहिंसे रूप किजैल । 
जेणें उठलिया आंतुल । ज्ञान दिसे ॥ २४३ ॥ 
परिइ तें अधिष्ठिलेनि आंगें । जाणिजे आचरतेनि बगें । 
जैसी कसवटी सांगे । वानियातें ॥ २४४ ॥ 
तैसें ज्ञानामनाचिये भेटी । सरिसेंचि अहिंसेचें बिंब उठी । 
तेंचि ऐसें किरीटी । परिस आतां ॥ २४४ ॥ 
तरी तरंगु नोलांडितु । लहरी पायें न फोडितु । 
सांचलु न मोडितु । पाणियाचा ॥ २४६ ॥ 
वेगें आणि लेसा । दिठी घालूनि आंविसा । 
जळीं बकु जैसा । पाउल सुये ॥ २४७ ॥ 
कां कमळावरी भ्रमर । पाय ठेविती हळुवार । 
कुचुंबैल केसर । इया शंका ॥ २४८ ॥ 
तैसे परमाणु पां गुंतले । जाणूनि जीव सानुले । 
कारुण्यामाजीं पाउलें । लपवूनि चाले ॥ २४९ ॥ 
ते वाट कृपेची करितु । ते दिशाचि स्नेह भरितु । 
जीवातळीं आंथरितु । आपुला जीवु ॥ २५० ॥ 
ऐसिया जतना । चालणें जया अर्जुना । 
हें अनिर्वाच्य परिमाणा । पुरिजेना ॥ २५१ ॥ 
पैं मोहाचेनि सांगडें । लासी पिलीं धरी तोंडें । 
तेथ दांतांचे आगरडे । लागती जैसे ॥ २५२ ॥ 
कां स्नेहाळु माये । तान्हयाची वास पाहे । 
तिये दिठी आहे । हळुवार जें ॥ २५३ ॥ 
नाना कमळदळें । डोलविजती ढाळें । 
तो जेणें पाडें बुबुळें । वारा घेपे ॥ २५४ ॥ 
तैसेनि मार्दवें पाय । भूमीवरी न्यसीतु जाय । 
लागती तेथ होय । जीवां सुख ॥ २५५ ॥ 
ऐसिया लघिमा चालतां । कृमि कीटक पंडुसुता । 
देखे तरी माघौता । हळूचि निघे ॥ २५६ ॥ 
म्हणे पावो धडफडील । तरी स्वामीची निद्रा मोडैल । 
रचलेपणा पडैल । झोती हन ॥ २५७ ॥ 
इया काकुळती । वाहणी घे माघौती । 
कोणेही व्यक्ती । न वचे वरी ॥ २५८ ॥ 
जीवाचेनि नांवें । तृणातेंही नोलांडवे । 
मग न लेखितां जावें । हे कें गोठी ?॥ २५९ ॥ 
मुंगिये मेरु नोलांडवे । मशका सिंधु न तरवे । 
तैसा भेटलियां न करवे । अतिक्रमु ॥ २६० ॥ 
ऐसी जयाची चाली । कृपाफळी फळा आली । 
देखसी जियाली । दया वाचे ॥ २६१ ॥ 
स्वयें श्वसणेंचि सुकुमार । मुख मोहाचें माहेर । 
माधुर्या जाहले अंकुर । दशन तैसे ॥ २६२ ॥ 
पुढां स्नेह पाझरे । माघां चालती अक्षरें । 
शब्द पाठीं अवतरे । कृपा आधीं ॥ २६३ ॥ 
तंव बोलणेंचि नाहीं । बोलों म्हणे जरी कांहीं । 
तरी बोल कोणाही । खुपेल कां ॥ २६४ ॥ 
बोलतां अधिकुही निघे । तरी कोण्हाही वर्मीं न लगे । 
आणि कोण्हासि न रिघे । शंका मनीं ॥ २६५ ॥ 
मांडिली गोठी हन मोडैल । वासिपैल कोणी उडैल । 
आइकोनिचि वोवांडिल । कोण्ही जरी ॥ २६६ ॥ 
तरी दुवाळी कोणा नोहावी । भुंवई कवणाची नुचलावी । 
ऐसा भावो जीवीं । म्हणौनि उगा ॥ २६७ ॥ 
मग प्रार्थिला विपायें । जरी लोभें बोलों जाये । 
तरी परिसतया होये । मायबापु ॥ २६८ ॥ 
कां नादब्रह्मचि मुसे आलें । कीं गंगापय असललें । 
पतिव्रते आलें । वार्धक्य जैसे ॥ २६९ ॥ 
तैसें साच आणि मवाळ । मितले आणि रसाळ । 
शब्द जैसे कल्लोळ । अमृताचे ॥ २७० ॥ 
विरोधुवादुबळु । प्राणितापढाळु । 
उपहासु छळु । वर्मस्पर्शु ॥ २७१ ॥ 
आटु वेगु विंदाणु । आशा शंका प्रतारणु । 
हे संन्यासिले अवगुणु । जया वाचा ॥ २७२ ॥ 
आणि तयाचि परी किरीटी । थाउ जयाचिये दिठी । 
सांडिलिया भ्रुकुटी । मोकळिया ॥ २७३ ॥ 
कां जे भूतीं वस्तु आहे । तियें रुपों शके विपायें । 
म्हणौनि वासु न पाहे । बहुतकरूनी ॥ २७४ ॥ 
ऐसाही कोणे एके वेळे । भीतरले कृपेचेनि बळें । 
उघडोनियां डोळे । दृष्टी घाली ॥ २७५ ॥ 
तरी चंद्रबिंबौनि धारा । निघतां नव्हती गोचरा । 
परि एकसरें चकोरां । निघती दोंदें ॥ २७६ ॥ 
तैसें प्राणियांसि होये । जरी तो कहींवासु पाहे । 
तया अवलोकनाची सोये । कूर्मींही नेणे ॥ २७७ ॥ 
किंबहुना ऐसी । दिठी जयाची भूतांसी । 
करही देखसी । तैसेचि ते ॥ २७८ ॥ 
तरी होऊनियां कृतार्थ । राहिले सिद्धांचे मनोरथ । 
तैसे जयाचे हात । निर्व्यापार ॥ २७९ ॥ 
अक्षमें आणि संन्यासिलें । कीं निरिंधन आणि विझालें । 
मुकेनि घेतलें । मौन जैसें ॥ २८० ॥ 
तयापरी कांहीं । जयां करां करणें नाहीं । 
जे अकर्तयाच्या ठायीं । बैसों येती ॥ २८१ ॥ 
आसुडैल वारा । नख लागेल अंबरा । 
इया बुद्धी करां । चळों नेदी ॥ २८२ ॥ 
तेथ आंगावरिलीं उडवावीं । कां डोळां रिगतें झाडावीं । 
पशुपक्ष्यां दावावीं । त्रासमुद्रा ॥ २८३ ॥ 
इया केउतिया गोठी । नावडे दंडु काठी । 
मग शस्त्राचें किरीटी । बोलणें कें ? ॥ २८४ ॥ 
लीलाकमळें खेळणें । कांपुष्पमाळा झेलणें । 
न करी म्हणे गोफणें । ऐसें होईल ॥ २८५ ॥ 
हालवतील रोमावळी । यालागीं आंग न कुरवाळी । 
नखांची गुंडाळी । बोटांवरी ॥ २८६ ॥ 
तंव करणेयाचाचि अभावो । परी ऐसाही पडे प्रस्तावो । 
तरी हातां हाचि सरावो । जे जोडिजती ॥ २८७ ॥ 
कां नाभिकारा उचलिजे । हातु पडिलियां देइजे । 
नातरी आर्तातें स्पर्शिजे । अळुमाळु ॥ २८८ ॥ 
हेंही उपरोधें करणें । तरी आर्तभय हरणें । 
नेणती चंद्रकिरणें । जिव्हाळा तो ॥ २८९ ॥ 
पावोनि तो स्पर्शु । मलयानिळु खरपुसु । 
तेणें मानें पशु । कुरवाळणें ॥ २९० ॥ 
जे सदा रिते मोकळे । जैशी चंदनांगें निसळें । 
न फळतांही निर्फळें । होतीचिना ॥ २९१ ॥ 
आतां असो हें वाग्जाळ । जाणें तें करतळ । 
सज्जनांचे शीळ । स्वभाव जैसे ॥ २९२ ॥ 
आतां मन तयाचें । सांगों म्हणों जरी साचें । 
तरी सांगितले कोणाचे । विलास हे ? ॥ २९३ ॥ 
काइ शाखा नव्हे तरु ? । जळेंवीण असे सागरु ? । 
तेज आणि तेजाकारु । आन काई ? ॥ २९४ ॥ 
अवयव आणि शरीर । हे वेगळाले कीर ? । 
कीं रसु आणि नीर । सिनानीं आथी ? ॥ २९५ ॥ 
म्हणौनि हे जे सर्व । सांगितले बाह्य भाव । 
ते मनचि गा सावयव । ऐसें जाणें ॥ २९६ ॥ 
जें बीज भुईं खोंविलें । तेंचि वरी रुख जाहलें । 
तैसें इंद्रियाद्वारीं फांकलें । अंतरचि कीं ॥ २९७ ॥ 
पैं मानसींचि जरी । अहिंसेची अवसरी । 
तरी कैंची बाहेरी । वोसंडेल ? ॥ २९८ ॥ 
आवडे ते वृत्ती किरीटी । आधीं मनौनीचि उठी । 
मग ते वाचे दिठी । करांसि ये ॥ २९९ ॥ 
वांचूनि मनींचि नाहीं । तें वाचेसि उमटेल काई ? । 
बींवीण भुईं । अंकुर असे ? ॥ ३०० ॥ 
म्हणौनि मनपण जैं मोडे । तैं इंद्रिय आधींचि उबडें । 
सूत्रधारेंवीण साइखडें । वावो जैसें ॥ ३०१ ॥ 
उगमींचि वाळूनि जाये । तें वोघीं कैचें वाहे । 
जीवु गेलिया आहे । चेष्टा देहीं ? ॥ ३०२ ॥ 
तैसें मन हें पांडवा । मूळ या इंद्रियभावा । 
हेंचि राहटे आघवां । द्वारीं इहीं ॥ ३०३ ॥ 
परी जिये वेळीं जैसें । जें होऊनि आंतु असे । 
बाहेरी ये तैसें । व्यापाररूपें ॥ ३०४ ॥ 
यालागी साचोकारें । मनीं अहिंसा थांवे थोरें । 
पिकली द्रुती आदरें । बोभात निघे ॥ ३०५ ॥ 
म्हणौनि इंद्रियें तेचि संपदा । वेचितां हीं उदावादा । 
अहिंसेचा धंदा । करितें आहाती ॥ ३०६ ॥ 
समुद्रीं दाटे भरितें । तैं समुद्रचि भरी तरियांते । 
तैसें स्वसंपत्ती चित्तें । इंद्रियां केलें ॥ ३०७ ॥ 
हें बहु असो पंडितु । धरुनि बाळकाचा हातु । 
वोळी लिही व्यक्तु । आपणचि ॥ ३०८ ॥ 
तैसें दयाळुत्व आपुलें । मनें हातापायां आणिलें । 
मग तेथ उपजविलें । अहिंसेतें ॥ ३०९ ॥ 
याकारणें किरीटी । इंद्रियांचिया गोठी । 
मनाचिये राहाटी । रूप केलें ॥ ३१० ॥ 
ऐसा मनें देहें वाचा । सर्व संन्यासु दंडाचा । 
जाहला ठायीं जयाचा । देखशील ॥ ३११ ॥ 
तो जाण वेल्हाळ । ज्ञानाचें वेळाउळ । 
हें असो निखळ । ज्ञानचि तो ॥ ३१२ ॥ 
जे अहिंसा कानें ऐकिजे । ग्रंथाधारें निरूपिजे । 
ते पाहावी हें उपजे । तैं तोचि पाहावा ॥ ३१३ ॥ 
ऐसें म्हणितलें देवें । तें बोलें एकें सांगावें । 
परी फांकला हें उपसाहावें । तुम्हीं मज ॥ ३१४ ॥ 
म्हणाल हिरवें चारीं गुरूं । विसरे मागील मोहर धरूं । 
कां वारेलगें पांखिरूं । गगनीं भरे ॥ ३१५ ॥ 
तैसिया प्रेमाचिया स्फूर्ती । फावलिया रसवृत्तीं । 
वाहविला मती । आकळेना ॥ ३१६ ॥ 
तरि तैसें नोहे अवधारा । कारण असें विस्तारा । 
एऱ्हवीं पद तरी अक्षरां । तिहींचेंचि ॥ ३१७ ॥ 
अहिंसा म्हणतां थोडी । परिइ ते तैंचि होय उघडी । 
जैं लोटिजती कोडी । मतांचिया ॥ ३१८ ॥ 
एऱ्हवीं प्राप्तें मतांतरें । थातंबूनि आंगभरें । 
बोलिजैल ते न सरे । तुम्हांपाशीं ॥ ३१९ ॥ 
रत्नपारखियांच्या गांवीं । जाईल गंडकी तरी सोडावी । 
काश्मीरीं न करावी । मिडगण जेवीं ॥ ३२० ॥ 
काइसा वासु कापुरा । मंद जेथ अवधारा । 
पिठाचा विकरा । तिये सातें ? ॥ ३२१ ॥ 
म्हणौनि इये सभे । बोलकेपणाचेनि क्षोभें । 
लाग सरुउं न लभे । बोला प्रभु ॥ ३२२ ॥ 
सामान्या आणि विशेषा । सकळै कीजेल देखा । 
तरी कानाचेया मुखा- । कडे न्याल ना तुम्ही ॥ ३२३ ॥ 
शंकेचेनि गदळें । जैं शुद्ध प्रमेय मैळे । 
तैं मागुतिया पाउलीं पळे । अवधान येतें ॥ ३२४ ॥ 
कां करूनि बाबुळियेची बुंथी । जळें जियें ठाती । 
तयांची वास पाहाती । हंसु काई ? ॥ ३२५ ॥ 
कां अभ्रापैलीकडे । जैं येत चांदिणें कोडें । 
तैं चकोरें चांचुवडें । उचलितीना ॥ ३२६ ॥ 
तैसें तुम्ही वास न पाहाल । ग्रंथु नेघा वरी कोपाल । 
जरी निर्विवाद नव्हैल । निरूपण ॥ ३२७ ॥ 
न बुझावितां मतें । न फिटे आक्षेपाचें लागतें । 
तें व्याख्यान जी तुमतें । जोडूनि नेदी ॥ ३२८ ॥ 
आणि माझें तंव आघवें । ग्रथन येणेचि भावें । 
जे तुम्हीं संतीं होआवें । सन्मुख सदां ॥ ३२९ ॥ 
एऱ्हवीं तरी साचोकारें । तुम्ही गीतार्थाचे सोइरे । 
जाणोनि गीता एकसरें । धरिली मियां ॥ ३३० ॥ 
जें आपुलें सर्वस्व द्याल । मग इयेतें सोडवूनि न्याल । 
म्हणौनि ग्रंथु नव्हे वोल । साचचि हे ॥ ३३१ ॥ 
कां सर्स्वाचा लोभु धरा । वोलीचा अव्हेरु करा । 
तरी गीते मज अवधारा । एकचि गती ॥ ३३२ ॥ 
किंबहुना मज । तुमचिया कृपा काज । 
तियेलागीं व्याज । ग्रंथाचें केलें ॥ ३३३ ॥ 
तरिइ तुम्हां रसिकांजोगें । व्याख्यान शोधावें लागे । 
म्हणौनि जी मतांगें । बोलों गेलों ॥ ३३४ ॥ 
तंव कथेसि पसरु जाहला । श्लोकार्थु दूरी गेला । 
कीजो क्षमा यया बोला । अपत्या मज ॥ ३३५ ॥ 
आणि घांसाआंतिल हरळु । फेडितां लागे वेळु । 
ते दूषण नव्हें खडळु । सांडावा कीं ॥ ३३६ ॥ 
कां संवचोरा चुकवितां । दिवस लागलिया माता । 
कोपावें कीं जीविता । जिताणें कीजे ? ॥ ३३७ ॥ 
परी यावरील हें नव्हे । तुम्हीं उपसाहिलें तेंचि बरवें । 
आतां अवधारिजो देवें । बोलिलें ऐसें ॥ ३३८ ॥ 
म्हणे उन्मेखसुलोचना । सावध होईं अर्जुना । 
करूं तुज ज्ञाना । वोळखी आतां ॥ ३३९ ॥ 
तरी ज्ञान गा तें एथें । वोळख तूं निरुतें । 
आक्रोशेंवीण जेथें । क्षमा असे ॥ ३४० ॥ 
अगाध सरोवरीं । कमळिणी जियापरी । 
कां सदैवाचिया घरीं । संपत्ति जैसी ॥ ३४१ ॥ 
पार्था तेणें पाडें । क्षमा जयातें वाढे । 
तेही लक्षे तें फुडें । लक्षण सांगों ॥ ३४२ ॥ 
तरी पढियंते लेणें । आंगीं भावें जेणें । 
धरिजे तेवीं साहणें । सर्वचि जया ॥ ३४३ ॥ 
त्रिविध मुख्य आघवे । उपद्रवांचे मेळावे । 
वरी पडिलिया नव्हे । वांकुडा जो ॥ ३४४ ॥ 
अपेक्षित पावे । तें जेणें तोषें मानवें । 
अनपेक्षिताही करवे । तोचि मानु ॥ ३४५ ॥ 
जो मानापमानातें साहे । सुखदुःख जेथ सामाये । 
निंदास्तुती नोहे । दुखंडु जो ॥ ३४६ ॥ 
उन्हाळेनि जो न तपे । हिमवंती न कांपे । 
कयसेनिही न वासिपे । पातलेया ॥ ३४७ ॥ 
स्वशिखरांचा भारु । नेणें जैसा मेरु । 
कीं धरा यज्ञसूकरु । वोझें न म्हणे ॥ ३४८ ॥ 
नाना चराचरीं भूतीं । दाटणी नव्हे क्षिती । 
तैसा नाना द्वंद्वीं प्राप्तीं । घामेजेना ॥ ३४९ ॥ 
घेऊनी जळाचे लोट । आलिया नदीनदांचे संघाट । 
करी वाड पोट । समुद्र जेवीं ॥ ३५० ॥ 
तैसें जयाचिया ठायीं । न साहणें काहींचि नाहीं । 
आणि साहतु असे ऐसेंही । स्मरण नुरे ॥ ३५१ ॥ 
आंगा जें पातलें । तें करूनि घाली आपुलें । 
येथ साहतेनि नवलें । घेपिजेना ॥ ३५२ ॥ 
हे अनाक्रोश क्शमा । जयापाशीं प्रियोत्तमा । 
जाण तेणें महिमा । ज्ञानासि गा ॥ ३५३ ॥ 
तो पुरुषु पांडवा । ज्ञानाचा वोलावा । 
आतां परिस आर्जवा । रूप करूं ॥ ३५४ ॥ 
तरी आर्जव तें ऐसें । प्राणाचें सौजन्य जैसें । 
आवडे तयाही दोषें । एकचि गा ॥ ३५५ ॥ 
कां तोंड पाहूनि प्रकाशु । न करी जेवीं चंडांशु । 
जगा एकचि अवकाशु । आकाश जैसें ॥ ३५६ ॥ 
तैसें जयाचें मन । माणुसाप्रति आन आन । 
नव्हे आणि वर्तन । ऐसें पैं तें ॥ ३५७ ॥ 
जे जगेंचि सनोळख । जगेंसीं जुनाट सोयरिक । 
आपपर हें भाख । जाणणें नाहीं ॥ ३५८ ॥ 
भलतेणेंसीं मेळु । पाणिया ऐसा ढाळु । 
कवणेविखीं आडळु । नेघे चित्त ॥ ३५९ ॥ 
वारियाची धांव । तैसे सरळ भाव । 
शंका आणि हांव । नाहीं जया ॥ ३६० ॥ 
मायेपुढें बाळका । रिगतां न पडे शंका । 
तैसें मन देतां लोकां । नालोची जो ॥ ३६१ ॥ 
फांकलिया इंदीवरा । परिवारु नाहीं धनुर्धरा । 
तैसा कोनकोंपरा । नेणेचि जो ॥ ३६२ ॥ 
चोखाळपण रत्नाचें । रत्नावरी किरणाचें । 
तैसें पुढां मन जयाचें । करणें पाठीं ॥ ३६३ ॥ 
आलोचूं जो नेणे । अनुभवचि जोगावणें । 
धरी मोकळी अंतःकरणें । नव्हेचि जया ॥ ३६४ ॥ 
दिठी नोहे मिणधी । बोलणें नाहीं संदिग्धी । 
कवणेंसीं हीनबुद्धी । राहाटीजे ना ॥ ३६५ ॥ 
दाही इंद्रियें प्रांजळें । निष्प्रपंचें निर्मळें । 
पांचही पालव मोकळे । आठही पाहर ॥ ३६६ ॥ 
अमृताची धार । तैसें उजूं अंतर । 
किंबहुना जो माहेर । या चिन्हांचें ॥ ३६७ ॥ 
तो पुरुष सुभटा । आर्जवाचा आंगवटा । 
जाण तेथेंचि घरटा । ज्ञानें केला ॥ ३६८ ॥ 
आतां ययावरी । गुरुभक्तीची परी । 
सांगों गा अवधारीं । चतुरनाथा ॥ ३६९ ॥ 
आघवियाचि दैवां । जन्मभूमि हे सेवा । 
जे ब्रह्म करी जीवा । शोच्यातेंहि ॥ ३७० ॥ 
हें आचार्योपास्ती । प्रकटिजैल तुजप्रती । 
बैसों दे एकपांती । अवधानाची ॥ ३७१ ॥ 
तरी सकळ जळसमृद्धी । घेऊनि गंगा निघाली उदधी । 
कीं श्रुति हे महापदीं । पैठी जाहाली ॥ ३७२ ॥ 
नाना वेंटाळूनि जीवितें । गुणागुण उखितें । 
प्राणनाथा उचितें । दिधलें प्रिया ॥ ३७३ ॥ 
तैसें सबाह्य आपुलें । जेणें गुरुकुळीं वोपिलें । 
आपणपें केलें । भक्तीचें घर ॥ ३७४ ॥ 
गुरुगृह जये देशीं । तो देशुचि वसे मानसीं । 
विरहिणी कां जैसी । वल्लभातें ॥ ३७५ ॥ 
तियेकडोनि येतसे वारा । देखोनि धांवे सामोरा । 
आड पडे म्हणे घरा । बीजें कीजो ॥ ३७६ ॥ 
साचा प्रेमाचिया भुली । तया दिशेसीचि आवडे बोली । 
जीवु थानपती करूनि घाली । गुरुगृहीं जो ॥ ३७७ ॥ 
परी गुरुआज्ञा धरिलें । देह गांवीं असे एकलें । 
वांसरुवा लाविलें । दावें जैसें ॥ ३७८ ॥ 
म्हणे कैं हें बिरडें फिटेल । कैं तो स्वामी भेटेल । 
युगाहूनि वडील । निमिष मानी ॥ ३७९ ॥ 
ऐसेया गुरुग्रामींचें आलें । कां स्वयें गुरूंनींचि धाडिलें । 
तरी गतायुष्या जोडलें । आयुष्य जैसें ॥ ३८० ॥ 
कां सुकतया अंकुरा- । वरी पडलिया पीयूषधारा । 
नाना अल्पोदकींचा सागरा । आला मासा ॥ ३८१ ॥ 
नातरी रंकें निधान देखिलें । कां आंधळिया डोळे उघडले । 
भणंगाचिया आंगा आलें । इंद्रपद ॥ ३८२ ॥ 
तैसें गुरुकुळाचेनि नांवें । महासुखें अति थोरावे । 
जें कोडेंही पोटाळवें । आकाश कां ॥ ३८३ ॥ 
पैं गुरुकुळीं ऐसी । आवडी जया देखसी । 
जाण ज्ञान तयापासीं । पाइकी करी ॥ ३८४ ॥ 
आणि अभ्यंतरीलियेकडे । प्रेमाचेनि पवाडे । 
श्रीगुरूंचें रूपडें । उपासी ध्यानीं ॥ ३८५ ॥ 
हृदयशुद्धीचिया आवारीं । आराध्यु तो निश्चल ध्रुव करी । 
मग सर्व भावेंसी परिवारीं । आपण होय ॥ ३८६ ॥ 
कां चैतन्यांचिये पोवळी- । माजीं आनंदाचिया राउळीं । 
श्रिइगुरुलिंगा ढाळी । ध्यानामृत ॥ ३८७ ॥ 
उदयिजतां बोधार्का । बुद्धीची डाळ सात्त्विका । 
भरोनियां त्र्यंबका । लाखोली वाहे ॥ ३८८ ॥ 
काळशुद्धी त्रिकाळीं । जीवदशा धूप जाळीं। 
न्यानदीपें वोंवाळी । निरंतर ॥ ३८९ ॥ 
सामरस्याची रससोय । अखंड अर्पितु जाय । 
आपण भराडा होय । गुरु तो लिंग ॥ ३९० ॥ 
नातरी जीवाचिये सेजे । गुरु कांतु करूनि भुंजे । 
ऐसीं प्रेमाचेनि भोजें । बुद्धी वाहे ॥ ३९१ ॥ 
कोणे{ए}के अवसरीं । अनुरागु भरे अंतरीं । 
कीं तया नाम करी । क्षीराब्धी ॥ ३९२ ॥ 
तेथ ध्येयध्यान बहु सुख । तेंचि शेषतुका निर्दोख । 
वरी जलशयन देख । भावी गुरु ॥ ३९३ ॥ 
मग वोळगती पाय । ते लक्ष्मी आपण होय । 
गरुड होऊनि उभा राहे । आपणचि ॥ ३९४ ॥ 
नाभीं आपणचि जन्मे । ऐसें गुरुमूर्तिप्रेमें । 
अनुभवी मनोधर्में । ध्यानसुख ॥ ३९५ ॥ 
एकाधिये वेळें । गुरु माय करी भावबळें । 
मग स्तन्यसुखें लोळे । अंकावरी ॥ ३९६ ॥ 
नातरी गा किरीटी । चैतन्यतरुतळवटीं । 
गुरु धेनु आपण पाठीं । वत्स होय ॥ ३९७ ॥ 
गुरुकृपास्नेहसलिलीं । आपण होय मासोळी । 
कोणे एके वेळीं । हेंचि भावीं ॥ ३९८ ॥ 
गुरुकृपामृताचे वडप । आपण सेवावृत्तीचें होय रोप । 
ऐसेसे संकल्प । विये मन ॥ ३९९ ॥ 
चक्षुपक्षेवीण । पिलूं होय आपण । 
कैसें पैं अपारपण । आवडीचें ॥ ४०० ॥ 
गुरूतें पक्षिणी करी । चारा घे चांचूवरी । 
गुरु तारू धरी । आपण कांस ॥ ४०१ ॥ 
ऐसें प्रेमाचेनि थावें । ध्यानचि ध्यानातें प्रसवे । 
पूर्णसिंधु हेलावे । फुटती जैसे ॥ ४०२ ॥ 
किंबहुना यापरी । श्रीगुरुमूर्ती अंतरीं । 
भोगी आतां अवधारीं । बाह्यसेवा ॥ ४०३ ॥ 
तरी जिवीं ऐसे आवांके । म्हणे दास्य करीन निकें । 
जैसें गुरु कौतुकें । माग म्हणती ॥ ४०४ ॥ 
तैसिया साचा उपास्ती । गोसावी प्रसन्न होती । 
तेथ मी विनंती । ऐसी करीन ॥ ४०५ ॥ 
म्हणेन तुमचा देवा । परिवारु जो आघवा । 
तेतुलें रूपें होआवा । मीचि एकु ॥ ४०६ ॥ 
आणि उपकरतीं आपुलीं । उपकरणें आथि जेतुलीं । 
माझीं रूपें तेतुलीं । होआवीं स्वामी ॥ ४०७ ॥ 
ऐसा मागेन वरु । तेथ हो म्हणती श्रीगुरु । 
मग तो परिवारु । मीचि होईन ॥ ४०८ ॥ 
उपकरणजात सकळिक । तें मीचि होईन एकैक । 
तेव्हां उपास्तीचें कवतिक । देखिजैल ॥ ४०९ ॥ 
गुरु बहुतांची माये । परी एकलौती होऊनि ठाये । 
तैसें करूनि आण वायें । कृपे तिये ॥ ४१० ॥ 
तया अनुरागा वेधु लावीं । एकपत्नीव्रत घेववीं । 
क्षेत्रसंन्यासु करवीं । लोभाकरवीं ॥ ४११ ॥ 
चतुर्दिक्षु वारा । न लाहे निघों बाहिरा । 
तैसा गुरुकृपें पांजिरा । मीचि होईन ॥ ४१२ ॥ 
आपुलिया गुणांचीं लेणीं । करीन गुरुसेवे स्वामिणी । 
हें असो होईन गंवसणी । मीचि भक्तीसी ॥ ४१३ ॥ 
गुरुस्नेहाचिये वृष्टी । मी पृथ्वी होईन तळवटीं । 
ऐसिया मनोरथांचिया सृष्टी । अनंता रची ॥ ४१४ ॥ 
म्हणे श्रीगुरूंचें भुवन । आपण मी होईन । 
आणि दास होऊनि करीन । दास्य तेथिंचें ॥ ४१५ ॥ 
निर्गमागमीं दातारें । जे वोलांडिजती उंबरे । 
ते मी होईन आणि द्वारें । द्वारपाळु ॥ ४१६ ॥ 
पाउवा मी होईन । तियां मीचि लेववीन । 
छत्र मी आणि करीन । बारीपण ॥ ४१७ ॥ 
मी तळ उपरु जाणविता । चंवरु धरु हातु देता । 
स्वामीपुढें खोलता । होईन मी ॥ ४१८ ॥ 
मीचि होईन सागळा । करूं सुईन गुरुळां । 
सांडिती तो नेपाळा । पडिघा मीचि ॥ ४१९ ॥ 
हडप मी वोळगेन । मीचि उगाळु घेईन । 
उळिग मी करीन । आंघोळीचें ॥ ४२० ॥ 
होईन गुरूंचें आसन । अलंकार परिधान । 
चंदनादि होईन । उपचार ते ॥ ४२१ ॥ 
मीचि होईन सुआरु । वोगरीन उपहारु । 
आपणपें श्रीगुरु । वोंवाळीन ॥ ४२२ ॥ 
जे वेळीं देवो आरोगिती । तेव्हां पांतीकरु मीचि पांतीं । 
मीचि होईन पुढती । देईन विडा ॥ ४२३ ॥ 
ताट मी काढीन । सेज मी झाडीन । 
चरणसंवाहन । मीचि करीन ॥ ४२४ ॥ 
सिंहासन होईन आपण । वरी श्रीगुरु करिती आरोहण । 
होईन पुरेपण । वोळगेचें ॥ ४२५ ॥ 
श्रीगुरूंचें मन । जया देईल अवधान । 
तें मी पुढां होईन । चमत्कारु ॥ ४२६ ॥ 
तया श्रवणाचे आंगणीं । होईन शब्दांचिया आक्षौहिणी । 
स्पर्श होईन घसणी । आंगाचिया ॥ ४२७ ॥ 
श्रीगुरूंचे डोळे । अवलोकनें स्नेहाळें । 
पाहाती तियें सकळें । होईन रूपें ॥ ४२८ ॥ 
तिये रसने जो जो रुचेल । तो तो रसु म्यां होईजैल । 
गंधरूपें कीजेल । घ्राणसेवा ॥ ४२९ ॥ 
एवं बाह्यमनोगत । श्रीगुरुसेवा समस्त । 
वेंटाळीन वस्तुजात । होऊनियां ॥ ४३० ॥ 
जंव देह हें असेल । तंव वोळगी ऐसी कीजेल । 
मग देहांतीं नवल । बुद्धि आहे ॥ ४३१ ॥ 
इये शरीरींची माती । मेळवीन तिये क्षिती । 
जेथ श्रीचरण उभे ठाती । श्रीगुरूंचे ॥ ४३२ ॥ 
माझा स्वामी कवतिकें । स्पर्शीजति जियें उदकें । 
तेथ लया नेईन निकें । आपीं आप ॥ ४३३ ॥ 
श्रीगुरु वोंवाळिजती । कां भुवनीं जे उजळिजती । 
तयां दीपांचिया दीप्तीं । ठेवीन तेज ॥ ४३४ ॥ 
चवरी हन विंजणा । तेथ लयो करीन प्राणा । 
मग आंगाचा वोळंगणा । होईन मी ॥ ४३५ ॥ 
जिये जिये अवकाशीं । श्रीगुरु असती परिवारेंसीं । 
आकाश लया आकाशीं । नेईन तिये ॥ ४३६ ॥ 
परी जीतु मेला न संडीं । निमेषु लोकां न धाडीं । 
ऐसेनि गणावया कोडी । कल्पांचिया ॥ ४३७ ॥ 
येतुलेंवरी धिंवसा । जयाचिया मानसा । 
आणि करूनियांहि तैसा । अपारु जो ॥ ४३८ ॥ 
रात्र दिवस नेणे । थोडें बहु न म्हणें । 
म्हणियाचेनि दाटपणें । साजा होय ॥ ४३९ ॥ 
तो व्यापारु येणें नांवें । गगनाहूनि थोरावे । 
एकला करी आघवें । एकेचि काळीं ॥ ४४० ॥ 
हृदयवृत्ती पुढां । आंगचि घे दवडा । 
काज करी होडा । मानसेंशीं ॥ ४४१ ॥ 
एकादियां वेळा । श्रीगुरुचिया खेळा । 
लोण करी सकळा । जीविताचें ॥ ४४२ ॥ 
जो गुरुदास्यें कृशु । जो गुरुप्रेमें सपोषु । 
गुरुआज्ञे निवासु । आपणचि जो ॥ ४४३ ॥ 
जो गुरु कुळें सुकुलीनु । जो गुरुबंधुसौजन्यें सुजनु । 
जो गुरुसेवाव्यसनें सव्यसनु । निरंतर ॥ ४४४ ॥ 
गुरुसंप्रदायधर्म । तेचि जयाचे वर्णाश्रम । 
गुरुपरिचर्या नित्यकर्म । जयाचें गा ॥ ४४५ ॥ 
गुरु क्षेत्र गुरु देवता । गुरु माय गुरु पिता । 
जो गुरुसेवेपरौता । मार्ग नेणें ॥ ४४६ ॥ 
श्रीगुरूचे द्वार । तें जयाचें सर्वस्व सार । 
गुरुसेवकां सहोदर । प्रेमें भजे ॥ ४४७ ॥ 
जयाचें वक्त्र । वाहे गुरुनामाचे मंत्र । 
गुरुवाक्यावांचूनि शास्त्र । हातीं न शिवे ॥ ४४८ ॥ 
शिवतलें गुरुचरणीं । भलतैसें हो पाणी । 
तया सकळ तीर्थें आणी । त्रैलोक्यींचीं ॥ ४४९ ॥ 
श्रीगुरूचें उशिटें । लाहे जैं अवचटें । 
तैं तेणें लाभें विटे । समाधीसी ॥ ४५० ॥ 
कैवल्यसुखासाठीं । परमाणु घे किरीटी । 
उधळती पायांपाठीं । चालतां जे ॥ ४५१ ॥ 
हें असो सांगावें किती । नाहीं पारु गुरुभक्ती । 
परी गा उत्क्रांतमती । कारण हें ॥ ४५२ ॥ 
जया इये भक्तीची चाड । जया इये विषयींचें कोड । 
जो हे सेवेवांचून गोड । न मनी कांहीं ॥ ४५३ ॥ 
तो तत्त्वज्ञाचा ठावो । ज्ञाना तेणेंचि आवो । 
हें असो तो देवो । ज्ञान भक्तु ॥ ४५४ ॥ 
हें जाण पां साचोकारें । तेथ ज्ञान उघडेनि द्वारें । 
नांदत असे जगा पुरे । इया रीती ॥ ४५५ ॥ 
जिये गुरुसेवेविखीं । माझा जीव अभिलाखी । 
म्हणौनि सोयचुकी । बोली केली ॥ ४५६ ॥ 
एऱ्हवीं असतां हातीं खुळा । भजनावधानीं आंधळा । 
परिचर्येलागीं पांगुळा- । पासूनि मंदु ॥ ४५७ ॥ 
गुरुवर्णनीं मुका । आळशी पोशिजे फुका । 
परी मनीं आथि निका । सानुरागु ॥ ४५८ ॥ 
तेणेंचि पैं कारणें । हें स्थूळ पोसणें । 
पडलें मज म्हणे । ज्ञानदेवो ॥ ४५९ ॥ 
परि तो बोलु उपसाहावा । आणि वोळगे अवसरु देयावा । 
आतां म्हणेन जी बरवा । ग्रंथार्थुचि ॥ ४६० ॥ 
परिसा परिसा श्रीकृष्णु । जो भूतभारसहिष्णु । 
तो बोलतसे विष्णु । पार्थु ऐके ॥ ४६१ ॥ 
म्हणे शुचित्व गा ऐसें । जयापाशीं दिसे । 
आंग मन जैसें । कापुराचें ॥ ४६२ ॥ 
कां रत्नाचें दळवाडें । तैसें सबाह्य चोखडें । 
आंत बाहेरि एकें पाडें । सूर्यु जैसा ॥ ४६३ ॥ 
बाहेरीं कर्में क्षाळला । भितरीं ज्ञानें उजळला । 
इहीं दोहीं परीं आला । पाखाळा एका ॥ ४६४ ॥ 
मृत्तिका आणि जळें । बाह्य येणें मेळें । 
निर्मळु होय बोलें । वेदाचेनी ॥ ४६५ ॥ 
भलतेथ बुद्धीबळी । रजआरिसा उजळी । 
सौंदणी फेडी थिगळी । वस्त्रांचिया ॥ ४६६ ॥ 
किंबहुना इयापरी । बाह्य चोख अवधारीं । 
आणि ज्ञानदीपु अंतरीं । म्हणौनि शुद्ध ॥ ४६७ ॥ 
एऱ्हवीं तरी पंडुसुता । आंत शुद्ध नसतां । 
बाहेरि कर्म तो तत्त्वतां । विटंबु गा ॥ ४६८ ॥ 
मृत जैसा शृंगारिला । गाढव तीर्थीं न्हाणिला । 
कडुदुधिया माखिला । गुळें जैसा ॥ ४६९ ॥ 
वोस गृहीं तोरण बांधिलें । कां उपवासी अन्नें लिंपिलें । 
कुंकुमसेंदुर केलें । कांतहीनेनें ॥ ४७० ॥ 
कळस ढिमाचे पोकळ । जळो वरील तें झळाळ । 
काय करूं चित्रींव फळ । आंतु शेण ॥ ४७१ ॥ 
तैसें कर्मवरिचिलेंकडां । न सरे थोर मोलें कुडा । 
नव्हे मदिरेचा घडा । पवित्र गंगे ॥ ४७२ ॥ 
म्हणौनि अंतरीं ज्ञान व्हावें । मग बाह्य लाभेल स्वभावें । 
वरी ज्ञान कर्में संभवे । ऐसें कें जोडे ? ॥ ४७३ ॥ 
यालागी बाह्य विभागु । कर्में धुतला चांगु । 
आणि ज्ञानें फिटला वंगु । अंतरींचा ॥ ४७४ ॥ 
तेथ अंतर बाह्य गेले । निर्मळत्व एक जाहलें । 
किंबहुना उरलें । शुचित्वचि ॥ ४७५ ॥ 
म्हणौनि सद्भाव जीवगत । बाहेरी दिसती फांकत । 
जे स्फटिकगृहींचे डोलत । दीप जैसे ॥ ४७६ ॥ 
विकल्प जेणें उपजे । नाथिली विकृति निपजे । 
अप्रवृत्तीचीं बीजें । अंकुर घेती ॥ ४७७ ॥ 
तें आइके देखे अथवा भेटे । परी मनीं कांहींचि नुमटे । 
मेघरंगें न कांटे । व्योम जैसें ॥ ४७८ ॥ 
एऱ्हवीं इंद्रियांचेनि मेळें । विषयांवरी तरी लोळे । 
परी विकाराचेनि विटाळें । लिंपिजेना ॥ ४७९ ॥ 
भेटलिया वाटेवरी । चोखी आणि माहारी । 
तेथ नातळें तियापरी । राहाटों जाणें ॥ ४८० ॥ 
कां पतिपुत्रांतें आलिंगी । एकचि ते तरुणांगी । 
तेथ पुत्रभावाच्या आंगीं । न रिगे कामु ॥ ४८१ ॥ 
तैसें हृदय चोख । संकल्पविकल्पीं सनोळख । 
कृत्याकृत्य विशेख । फुडें जाणें ॥ ४८२ ॥ 
पाणियें हिरा न भिजे । आधणीं हरळु न शिजे । 
तैसी विकल्पजातें न लिंपिजे । मनोवृत्ती ॥ ४८३ ॥ 
तया नांव शुचिपण । पार्था गा संपूर्ण । 
हें देखसी तेथ जाण । ज्ञान असे ॥ ४८४ ॥ 
आणि स्थिरता साचें । घर रिगाली जयाचें । 
तो पुरुष ज्ञानाचें । आयुष्य गा ॥ ४८५ ॥ 
देह तरी वरिचिलीकडे । आपुलिया परी हिंडे । 
परी बैसका न मोडे । मानसींची ॥ ४८६ ॥ 
वत्सावरूनि धेनूचें । स्नेह राना न वचे । 
नव्हती भोग सतियेचे । प्रेमभोग ॥ ४८७ ॥ 
कां लोभिया दूर जाये । परी जीव ठेविलाचि ठाये । 
तैसा देहो चाळितां नव्हे । चळु चित्ता ॥ ४८८ ॥ 
जातया अभ्रासवें । जैसें आकाश न धांवे । 
भ्रमणचक्रीं न भंवे । ध्रुव जैसा ॥ ४८९ ॥ 
पांथिकाचिया येरझारा । सवें पंथु न वचे धनुर्धरा । 
कां नाहीं जेवीं तरुवरा । येणें जाणें ॥ ४९० ॥ 
तैसा चळणवळणात्मकीं । असोनि ये पांचभौतिकीं । 
भूतोर्मी एकी । चळिजेना ॥ ४९१ ॥ 
वाहुटळीचेनि बळें । पृथ्वी जैसी न ढळे । 
तैसा उपद्रव उमाळें । न लोटे जो ॥ ४९२ ॥ 
दैन्यदुःखीं न तपे । भवशोकीं न कंपे । 
देहमृत्यु न वासिपे । पातलेनी ॥ ४९३ ॥ 
आर्ति आशा पडिभरें । वय व्याधी गजरें । 
उजू असतां पाठिमोरें । नव्हे चित्त ॥ ४९४ ॥ 
निंदा निस्तेज दंडी । कामलोभा वरपडी । 
परी रोमा नव्हे वांकुडी । मानसाची ॥ ४९५ ॥ 
आकाश हें वोसरो । पृथ्वी वरि विरो । 
परि नेणे मोहरों । चित्तवृत्ती ॥ ४९६ ॥ 
हाती हाला फुलीं । पासवणा जेवीं न घाली । 
तैसा न लोटे दुर्वाक्यशेलीं । शेलिला सांता ॥ ४९७ ॥ 
क्षीरार्णवाचिया कल्लोळीं । कंपु नाहीं मंदराचळीं । 
कां आकाश न जळे जाळीं । वणवियाच्या ॥ ४९८ ॥ 
तैशा आल्या गेल्या ऊर्मी । नव्हे गजबज मनोधर्मीं । 
किंबहुना धैर्य क्षमी । कल्पांतींही ॥ ४९९ ॥ 
परी स्थैर्य ऐसी भाष । बोलिजे जे सविशेष । 
ते हे दशा गा देख । देखणया ॥ ५०० ॥ 
हें स्थैर्य निधडें । जेथ आंगें जीवें जोडे । 
तें ज्ञानाचें उघडें । निधान साचें ॥ ५०१ ॥ 
आणि इसाळु जैसा घरा । कां दंदिया हतियेरा । 
न विसंबे भांडारा । बद्धकु जैसा ॥ ५०२ ॥ 
कां एकलौतिया बाळका- । वरि पडौनि ठाके अंबिका । 
मधुविषीं मधुमक्षिका । लोभिणी जैसी ॥ ५०३ ॥ 
अर्जुना जो यापरी । अंतःकरण जतन करी । 
नेदी उभें ठाकों द्वारीं । इंद्रियांच्या ॥ ५०४ ॥ 
म्हणे काम बागुल ऐकेल । हे आशा सियारी देखैल । 
तरि जीवा टेंकैल । म्हणौनि बिहे ॥ ५०५ ॥ 
बाहेरी धीट जैसी । दाटुगा पति कळासी । 
करी टेहणी तैसी । प्रवृत्तीसीं ॥ ५०६ ॥ 
सचेतनीं वाणेपणें । देहासकट आटणें । 
संयमावरीं करणें । बुझूनि घाली ॥ ५०७ ॥ 
मनाच्या महाद्वारीं । प्रत्याहाराचिया ठाणांतरीं । 
जो यम दम शरीरीं । जागवी उभे ॥ ५०८ ॥ 
आधारीं नाभीं कंठीं । बंधत्रयाचीं घरटीं । 
चंद्रसूर्य संपुटीं । सुये चित्त ॥ ५०९ ॥ 
समाधीचे शेजेपासीं । बांधोनि घाली ध्यानासी । 
चित्त चैतन्य समरसीं । आंतु रते ॥ ५१० ॥ 
अगा अंतःकरणनिग्रहो जो । तो हा हें जाणिजो । 
हा आथी तेथ विजयो । ज्ञानाचा पैं ॥ ५११ ॥ 
जयाची आज्ञा आपण । शिरीं वाहे अंतःकरण । 
मनुष्याकारें जाण । ज्ञानचि तो ॥ ५१२ ॥ 


इंद्रियार्थेषु वैराग्यमनहंकार एव च ।
जन्ममृत्युजराव्याधिदुःखदोषानुदर्शनम् ॥ ८॥


आणि विषयांविखीं । वैराग्याची निकी । 
पुरवणी मानसीं कीं । जिती आथी ॥ ५१३ ॥ 
वमिलेया अन्ना । लाळ न घोंटी जेवीं रसना । 
कांआंग न सूये आलिंगना । प्रेताचिया ॥ ५१४ ॥ 
विष खाणें नागवे । जळत घरीं न रिगवे । 
व्याघ्रविवरां न वचवे । वस्ती जेवीं ॥ ५१५ ॥ 
धडाडीत लोहरसीं । उडी न घालवे जैसी । 
न करवे उशी । अजगराची ॥ ५१६ ॥ 
अर्जुना तेणें पाडें । जयासी विषयवार्ता नावडे । 
नेदी इंद्रियांचेनि तोंडें । कांहींच जावों ॥ ५१७ ॥ 
जयाचे मनीं आलस्य । देही अतिकार्श्य । 
शमदमीं सौरस्य । जयासि गा ॥ ५१८ ॥ 
तपोव्रतांचा मेळावा । जयाच्या ठायीं पांडवा । 
युगांत जया गांवा- । आंतु येतां ॥ ५१९ ॥ 
बहु योगाभ्यासीं हांव । विजनाकडे धांव । 
न साहे जो नांव । संघाताचें ॥ ५२० ॥ 
नाराचांचीं आंथुरणें । पूयपंकीं लोळणें । 
तैसें लेखी भोगणें । ऐहिकींचें ॥ ५२१ ॥ 
आणि स्वर्गातें मानसें । ऐकोनि मानी ऐसें । 
कुहिलें पिशित जैसें । श्वानाचें कां ॥ ५२२ ॥ 
तें हें विषयवैराग्य । जें आत्मलाभाचें सभाग्य । 
येणें ब्रह्मानंदा योग्य । जीव होती ॥ ५२३ ॥ 
ऐसा उभयभोगीं त्रासु । देखसी जेथ बहुवसु । 
तेथ जाण रहिवासु । ज्ञानाचा तूं ॥ ५२४ ॥ 
आणि सचाडाचिये परी । इष्टापूर्तें करी । 
परी केलेंपण शरीरीं । वसों नेदी ॥ ५२५ ॥ 
वर्णाश्रमपोषकें । कर्में नित्यनैमित्तिकें । 
तयामाजीं कांहीं न ठके । आचरतां ॥ ५२६ ॥ 
परि हें मियां केलें । कीं हें माझेनि सिद्धी गेलें । 
ऐसें नाहीं ठेविलें । वासनेमाजीं ॥ ५२७ ॥ 
जैसें अवचितपणें । वायूसि सर्वत्र विचरणें । 
कां निरभिमान उदैजणें । सूर्याचें जैसें ॥ ५२८ ॥ 
कां श्रुति स्वभावता बोले । गंगा काजेंविण चाले । 
तैसें अवष्टंभहीन भलें । वर्तणें जयाचें ॥ ५२९ ॥ 
ऋतुकाळीं तरी फळती । परी फळलों हें नेणती । 
तयां वृक्षांचिये ऐसी वृत्ती । कर्मीं सदा ॥ ५३० ॥ 
एवं मनीं कर्मीं बोलीं । जेथ अहंकारा उखी जाहली । 
एकावळीची काढिली । दोरी जैसी ॥ ५३१ ॥ 
संबंधेंवीण जैसीं । अभ्रें असती आकाशीं । 
देहीं कर्में तैसीं । जयासि गा ॥ ५३२ ॥ 
मद्यपाआंगींचें वस्त्र । लेपाहातींचें शस्त्र । 
बैलावरी शास्त्र । बांधलें आहे ॥ ५३३ ॥ 
तया पाडें देहीं । जया मी आहे हे सेचि नाहीं । 
निरहंकारता पाहीं । तया नांव ॥ ५३४ ॥ 
हें संपूर्ण जेथें दिसे । तेथेंचि ज्ञान असे । 
इयेविषीं अनारिसें । बोलों नये ॥ ५३५ ॥ 
आणि जन्ममृत्युजरादुःखें । व्याधिवार्धक्यकलुषें । 
तियें आंगा न येतां देखे । दुरूनि जो ॥ ५३६ ॥ 
साधकु विवसिया । कां उपसर्गु योगिया । 
पावे उणेयापुरेया । वोथंबा जेवीं ॥ ५३७ ॥ 
वैर जन्मांतरींचें । सर्पा मनौनि न वचे । 
तेवीं अतीता जन्माचें । उणें जो वाहे ॥ ५३८ ॥ 
डोळां हरळ न विरे । घाईं कोत न जिरे । 
तैसें काळींचें न विसरे । जन्मदुःख ॥ ५३९ ॥ 
म्हणे पूयगर्ते रिगाला । अहा मूत्ररंध्रें निघाला । 
कटा रे मियां चाटिला । कुचस्वेदु ॥ ५४० ॥ 
ऐस{ऐ}सिया परी । जन्माचा कांटाळा धरी । 
म्हणे आतां तें मी न करीं । जेणें ऐसें होय ॥ ५४१ ॥ 
हारी उमचावया । जुंवारी जैसा ये डाया । 
कीं वैरा बापाचेया । पुत्र जचे ॥ ५४२ ॥ 
मारिलियाचेनि रागें । पाठीचा जेवीं सूड मागें । 
तेणें आक्षेपें लागे । जन्मापाठीं ॥ ५४३ ॥ 
परी जन्मती ते लाज । न सांडी जयाचें निज । 
संभाविता निस्तेज । न जिरे जेवीं ॥ ५४४ ॥ 
आणि मृत्यु पुढां आहे । तोचि कल्पांतीं कां पाहे । 
परी आजीचि होये । सावधु जो ॥ ५४५ ॥ 
माजीं अथांव म्हणता । थडियेचि पंडुसुता । 
पोहणारा आइता । कासे जेवीं ॥ ५४६ ॥ 
कां न पवतां रणाचा ठावो । सांभाळिजे जैसा आवो । 
वोडण सुइजे घावो । न लागतांचि ॥ ५४७ ॥ 
पाहेचा पेणा वाटवधा । तंव आजीचि होईजे सावधा । 
जीवु न वचतां औषधा । धांविजे जेवीं ॥ ५४८ ॥ 
येऱ्हवीं ऐसें घडे । जो जळतां घरीं सांपडे । 
तो मग न पवाडे । कुहा खणों ॥ ५४९ ॥ 
चोंढिये पाथरु गेला । तैसेनि जो बुडाला । 
तो बोंबेहिसकट निमाला । कोण सांगे ॥ ५५० ॥ 
म्हणौनि समर्थेंसीं वैर । जया पडिलें हाडखाइर । 
तो जैसा आठही पाहर । परजून असे ॥ ५५१ ॥ 
नातरी केळवली नोवरी । का संन्यासी जियापरी । 
तैसा न मरतां जो करी । मृत्युसूचना ॥ ५५२ ॥ 
पैं गा जो ययापरी । जन्मेंचि जन्म निवारी । 
मरणें मृत्यु मारी । आपण उरे ॥ ५५३ ॥ 
तया घरीं ज्ञानाचें । सांकडें नाहीं साचें । 
जया जन्ममृत्युचें । निमालें शल्य ॥ ५५४ ॥ 
आणि तयाचिपरी जरा । न टेंकतां शरीरा । 
तारुण्याचिया भरा- । माजीं देखे ॥ ५५५ ॥ 
म्हणे आजिच्या अवसरीं । पुष्टि जे शरीरीं । 
ते पाहे होईल काचरी । वाळली जैसी ॥ ५५६ ॥ 
निदैव्याचे व्यवसाय । तैसे ठाकती हातपाय । 
अमंत्र्या राजाची परी आहे । बळा यया ॥ ५५७ ॥ 
फुलांचिया भोगा- । लागीं प्रेम टांगा । 
तें करेयाचा गुडघा । तैसें होईल ॥ ५५८ ॥ 
वोढाळाच्या खुरीं । आखरुआतें बुरी । 
ते दशा माझ्या शिरीं । पावेल गा ॥ ५५९ ॥ 
पद्मदळेंसी इसाळे । भांडताति हे डोळे । 
ते होती पडवळें । पिकलीं जैसीं ॥ ५६० ॥ 
भंवईचीं पडळें । वोमथती सिनसाळे । 
उरु कुहिजैल जळें । आंसुवाचेनि ॥ ५६१ ॥ 
जैसें बाभुळीचें खोड । गिरबडूनि जाती सरड । 
तैसें पिचडीं तोंड । सरकटिजैल ॥ ५६२ ॥ 
रांधवणी चुलीपुढें । पऱ्हे उन्मादती खातवडे । 
तैसींचि यें नाकाडें । बिडबिडती ॥ ५६३ ॥ 
तांबुलें वोंठ राऊं । हांसतां दांत दाऊं । 
सनागर मिरऊं । बोल जेणें ॥ ५६४ ॥ 
तयाचि पाहे या तोंडा । येईल जळंबटाचा लोंढा । 
इया उमळती दाढा । दातांसहित ॥ ५६५ ॥ 
कुळवाडी रिणें दाटली । कां वांकडिया ढोरें बैसलीं । 
तैसी नुठी कांहीं केली । जीभचि हे ॥ ५६६ ॥ 
कुसळें कोरडीं । वारेनि जाती बरडीं । 
तैसा आपदा तोंडीं । दाढियेसी ॥ ५६७ ॥ 
आषाढींचेनि जळें । जैसीं झिरपती शैलाचीं मौळें । 
तैसें खांडीहूनि लाळे । पडती पूर ॥ ५६८ ॥ 
वाचेसि अपवाडु । कानीं अनुघडु । 
पिंड गरुवा माकडु । होईल हा ॥ ५६९ ॥ 
तृणाचें बुझवणें । आंदोळे वारेनगुणें । 
तैसें येईल कांपणें । सर्वांगासी ॥ ५७० ॥ 
पायां पडती वेंगडी । हात वळती मुरकुंडी । 
बरवपणा बागडी । नाचविजैल ॥ ५७१ ॥ 
मळमूत्रद्वारें । होऊनि ठाती खोंकरें । 
नवसियें होती इतरें । माझियां निधनीं ॥ ५७२ ॥ 
देखोनि थुंकील जगु । मरणाचा पडैल पांगु । 
सोइरियां उबगु । येईल माझा ॥ ५७३ ॥ 
स्त्रियां म्हणती विवसी । बाळें जाती मूर्छी । 
किंबहुना चिळसी । पात्र होईन ॥ ५७४ ॥ 
उभळीचा उजगरा । सेजारियां साइलिया घरा । 
शिणवील म्हणती म्हातारा । बहुतांतें हा ॥ ५७५ ॥ 
ऐसी वार्धक्याची सूचणी । आपणिया तरुणपणीं । 
देखे मग मनीं । विटे जो गा ॥ ५७६ ॥ 
म्हणे पाहे हें येईल । आणि आतांचें भोगितां जाईल । 
मग काय उरेल । हितालागीं ? ॥ ५७७ ॥ 
म्हणौनि नाइकणें पावे । तंव आईकोनि घाली आघवें । 
पंगु न होता जावें । तेथ जाय ॥ ५७८ ॥ 
दृष्टी जंव आहे । तंव पाहावें तेतुलें पाहे । 
मूकत्वा आधीं वाचा वाहे । सुभाषितें ॥ ५७९ ॥ 
हात होती खुळे । हें पुढील मोटकें कळे । 
आणि करूनि घाली सकळें । दानादिकें ॥ ५८० ॥ 
ऐसी दशा येईल पुढें । तैं मन होईल वेडें । 
तंव चिंतूनि ठेवी चोखडें । आत्मज्ञान ॥ ५८१ ॥ 
जैं चोर पाहे झोंबती । तंव आजीचि रुसिजे संपत्ती । 
का झांकाझांकी वाती । न वचतां कीजे ॥ ५८२ ॥ 
तैसें वार्धक्य यावें । मग जें वायां जावें । 
तें आतांचि आघवें । सवतें करीं ॥ ५८३ ॥ 
आतां मोडूनि ठेलीं दुर्गें । कां वळित धरिलें खगें । 
तेथ उपेक्षूनि जो निघे । तो नागवला कीं ? ॥ ५८४ ॥ 
तैसें वृद्धाप्य होये । आलेपण तें वायां जाये । 
जे तो शतवृद्ध आहे । नेणों कैंचा ॥ ५८५ ॥ 
झाडिलींचि कोळें झाडी । तया न फळे जेवीं बोंडीं । 
जाहला अग्नि तरी राखोंडी । जाळील काई ? ॥ ५८६ ॥ 
म्हणौनि वार्धक्याचेनि आठवें । वार्धक्या जो नागवे । 
तयाच्या ठायीं जाणावें । ज्ञान आहे ॥ ५८७ ॥ 
तैसेंचि नाना रोग । पडिघाती ना जंव पुढां आंग । 
तंव आरोग्याचे उपेग । करूनि घाली ॥ ५८८ ॥ 
सापाच्या तोंडी । पडली जे उंडी । 
ते लाऊनि सांडी । प्रबुद्धु जैसा ॥ ५८९ ॥ 
तैसा वियोगें जेणें दुःखे । विपत्ति शोक पोखे । 
तें स्नेह सांडूनि सुखें । उदासु होय ॥ ५९० ॥ 
आणि जेणें जेणें कडे । दोष सूतील तोंडें । 
तयां कर्मरंध्री गुंडे । नियमाचे दाटी ॥ ५९१ ॥ 
ऐस{ऐ}सिया आइती । जयाची परी असती । 
तोचि ज्ञानसंपत्ती- । गोसावी गा ॥ ५९२ ॥ 
आतां आणीकही एक । लक्षण अलौकिक । 
सांगेन आइक । धनंजया ॥ ५९३ ॥ 


असक्तिरनभिष्वंगः पुत्रदारगृहादिषु ।
नित्यं च समचित्तत्वमिष्टानिष्टोपपत्तिषु ॥ ९॥


तरि जो या देहावरी । उदासु ऐसिया परी । 
उखिता जैसा बिढारीं । बैसला आहे ॥ ५९४ ॥ 
कां झाडाची साउली । वाटे जातां मीनली । 
घरावरी तेतुली । आस्था नाहीं ॥ ५९५ ॥ 
साउली सरिसीच असे । परी असे हें नेणिजे जैसें । 
स्त्रियेचें तैसें । लोलुप्य नाहीं ॥ ५९६ ॥ 
आणि प्रजा जे जाली । तियें वस्ती कीर आलीं । 
कां गोरुवें बैसलीं । रुखातळीं ॥ ५९७ ॥ 
जो संपत्तीमाजी असतां । ऐसा गमे पंडुसुता । 
जैसा कां वाटे जातां । साक्षी ठेविला ॥ ५९८ ॥ 
किंबहुना पुंसा । पांजरियामाजीं जैसा । 
वेदाज्ञेसी तैसा । बिहूनि असे ॥ ५९९ ॥ 
एऱ्हवीं दारागृहपुत्रीं । नाहीं जया मैत्री । 
तो जाण पां धात्री । ज्ञानासि गा ॥ ६०० ॥ 
महासिंधू जैसे । ग्रीष्मवर्षीं सरिसे । 
इष्टानिष्ट तैसें । जयाच्या ठायीं ॥ ६०१ ॥ 
कां तिन्ही काळ होतां । त्रिधा नव्हे सविता । 
तैसा सुखदुःखीं चित्ता । भेदु नाहीं ॥ ६०२ ॥ 
जेथ नभाचेनि पाडें । समत्वा उणें न पडे । 
तेथ ज्ञान रोकडें । वोळख तूं ॥ ६०३ ॥ 


मयि चानन्ययोगेन भक्तिरव्यभिचारिणी ।
विविक्तदेशसेवित्वमरतिर्जनसंसदि ॥ १०॥


आणि मीवांचूनि कांहीं । आणिक गोमटें नाहीं । 
ऐसा निश्चयोचि तिहीं । जयाचा केला ॥ ६०४ ॥ 
शरीर वाचा मानस । पियालीं कृतनिश्चयाचा कोश । 
एक मीवांचूनि वास । न पाहती आन ॥ ६०५ ॥ 
किंबहुना निकट निज । जयाचें जाहलें मज । 
तेणें आपणयां आम्हां सेज । एकी केली ॥ ६०६ ॥ 
रिगतां वल्लभापुढें । नाहीं आंगीं जीवीं सांकडें । 
तिये कांतेचेनि पाडें । एकसरला जो ॥ ६०७ ॥ 
मिळोनि मिळतचि असे । समुद्रीं गंगाजळ जैसें । 
मी होऊनि मज तैसें । सर्वस्वें भजती ॥ ६०८ ॥ 
सूर्याच्या होण्यां होईजे । कां सूर्यासवेंचि जाइजे । 
हें विकलेपण साजे । प्रभेसि जेवीं ॥ ६०९ ॥ 
पैं पाणियाचिये भूमिके । पाणी तळपे कौतुकें । 
ते लहरी म्हणती लौकिकें । एऱ्हवीं तें पाणी ॥ ६१० ॥ 
जो अनन्यु यापरी । मी जाहलाहि मातें वरी । 
तोचि तो मूर्तधारी । ज्ञान पैं गा ॥ ६११ ॥ 
आणि तीर्थें धौतें तटें । तपोवनें चोखटें । 
आवडती कपाटें । वसवूं जया ॥ ६१२ ॥ 
शैलकक्षांचीं कुहरें । जळाशय परिसरें । 
अधिष्ठी जो आदरें । नगरा न ये ॥ ६१३ ॥ 
बहु एकांतावरी प्रीति । जया जनपदाची खंती । 
जाण मनुष्याकारें मूर्ती । ज्ञानाची तो ॥ ६१४ ॥ 
आणिकहि पुढती । चिन्हें गा सुमती । 
ज्ञानाचिये निरुती- । लागीं सांगों ॥ ६१५ ॥ 


अध्यात्मज्ञाननित्यत्वं तत्त्वज्ञानार्थदर्शनम् ।
एतद्ज्ञानमिति प्रोक्तमज्ञानं यदतोन्यथा ॥ ११॥


तरी परमात्मा ऐसें । जें एक वस्तु असे । 
तें जया दिसें । ज्ञानास्तव ॥ ६१६ ॥ 
तें एकवांचूनि आनें । जियें भवस्वर्गादि ज्ञानें । 
तें अज्ञान ऐसा मनें । निश्चयो केला ॥ ६१७ ॥ 
स्वर्गा जाणें हें सांडी । भवविषयीं कान झाडी । 
दे अध्यात्मज्ञानीं बुडी । सद्भावाची ॥ ६१८ ॥ 
भंगलिये वाटे । शोधूनिया अव्हांटे । 
निघिजे जेवीं नीटें । राजपंथें ॥ ६१९ ॥ 
तैसें ज्ञानजातां करी । आघवेंचि एकीकडे सारी । 
मग मन बुद्धि मोहरी । अध्यात्मज्ञानीं ॥ ६२० ॥ 
म्हणे एक हेंचि आथी । येर जाणणें ते भ्रांती । 
ऐसी निकुरेंसी मती । मेरु होय ॥ ६२१ ॥ 
एवं निश्चयो जयाचा । द्वारीं आध्यात्मज्ञानाचा । 
ध्रुव देवो गगनींचा । तैसा राहिला ॥ ६२२ ॥ 
तयाच्या ठायीं ज्ञान । या बोला नाहीं आन । 
जे ज्ञानीं बैसलें मन । तेव्हांचि तें तो मी ॥ ६२३ ॥ 
तरी बैसलेपणें जें होये । बैसतांचि बोलें न होये । 
तरी ज्ञाना तया आहे । सरिसा पाडु ॥ ६२४ ॥ 
आणि तत्त्वज्ञान निर्मळ । फळे जें एक फळ । 
तें ज्ञेयही वरी सरळ । दिठी जया ॥ ६२५ ॥ 
एऱ्हवीं बोधा आलेनि ज्ञानें । जरी ज्ञेय न दिसेचि मनें । 
तरी ज्ञानलाभुही न मने । जाहला सांता ॥ ६२६ ॥ 
आंधळेनि हातीं दिवा । घेऊनि काय करावा ? । 
तैसा ज्ञाननिश्चयो आघवा । वायांचि जाय ॥ ६२७ ॥ 
जरि ज्ञानाचेनि प्रकाशें । परतत्त्वीं दिठी न पैसे । 
ते स्फूर्तीचि असे । अंध होऊनी ॥ ६२८ ॥ 
म्हणौनि ज्ञान जेतुलें दावीं । तेतुली वस्तुचि आघवी । 
तें देखे ऐशी व्हावी । बुद्धि चोख ॥ ६२९ ॥ 
यालागीं ज्ञानें निर्दोखें । दाविलें ज्ञेय देखे । 
तैसेनि उन्मेखें । आथिला जो ॥ ६३० ॥ 
जेवढी ज्ञानाची वृद्धी । तेवढीच जयाची बुद्धी । 
तो ज्ञान हे शब्दीं । करणें न लगे ॥ ६३१ ॥ 
पैं ज्ञानाचिये प्रभेसवें । जयाची मती ज्ञेयीं पावे । 
तो हातधरणिया शिवे । परतत्त्वातें ॥ ६३२ ॥ 
तोचि ज्ञान हें बोलतां । विस्मो कवण पंडुसुता ? । 
काय सवितयातें सविता । म्हणावें असें ? ॥ ६३३ ॥ 
तंव श्रोतें म्हणती असो । न सांगें तयाचा अतिसो । 
ग्रंथोक्ती तेथ आडसो । घालितोसी कां ? ॥ ६३४ ॥ 
तुझा हाचि आम्हां थोरु । वक्तृत्वाचा पाहुणेरु । 
जे ज्ञानविषो फारु । निरोपिला ॥ ६३५ ॥ 
रसु होआवा अतिमात्रु । हा घेतासि कविमंत्रु । 
तरी अवंतूनि शत्रु । करितोसि कां गा ? ॥ ६३६ ॥ 
ठायीं बैसतिये वेळे । जे रससोय घेऊनि पळे । 
तियेचा येरु वोडव मिळे । कोणा अर्था ? ॥ ६३७ ॥ 
आघवाचि विषयीं भादी । परी सांजवणीं टेंकों नेदी । 
ते खुरतोडी नुसधी । पोषी कवण ? ॥ ६३८ ॥ 
तैसी ज्ञानीं मती न फांके । येर जल्पती नेणों केतुकें । 
परि तें असो निकें । केलें तुवां ॥ ६३९ ॥ 
जया ज्ञानलेशोद्देशें । कीजती योगादि सायासें । 
तें धणीचें आथी तुझिया ऐसें । निरूपण ॥ ६४० ॥ 
अमृताची सातवांकुडी । लागो कां अनुघडी । 
सुखाच्या दिवसकोडी । गणिजतु कां ॥ ६४१ ॥ 
पूर्णचंद्रेंसीं राती । युग एक असोनि पहाती । 
तरी काय पाहात आहाती । चकोर ते ? ॥ ६४२ ॥ 
तैसें ज्ञानाचें बोलणें । आणि येणें रसाळपणें । 
आतां पुरे कोण म्हणे ? । आकर्णितां ॥ ६४३ ॥ 
आणि सभाग्यु पाहुणा ये । सुभगाचि वाढती होये । 
तैं सरों नेणें रससोये । ऐसें आथी ॥ ६४४ ॥ 
तैसा जाहला प्रसंगु । जे ज्ञानीं आम्हांसि लागु । 
आणि तुजही अनुरागु । आथि तेथ ॥ ६४५ ॥ 
म्हणौनि यया वाखाणा- । पासीं से आली चौगुणा । 
ना म्हणों नयेसि देखणा ? । होसी ज्ञानी ॥ ६४६ ॥ 
तरी आतां ययावरी । प्रज्ञेच्या माजघरीं । 
पदें साच करीं । निरूपणीं ॥ ६४७ ॥ 
या संतवाक्यासरिसें । म्हणितलें निवृत्तिदासें । 
माझेंही जी ऐसें । मनोगत ॥ ६४८ ॥ 
यावरी आतां तुम्हीं । आज्ञापिला स्वामी । 
तरी वायां वागू मी । वाढों नेदी ॥ ६४९ ॥ 
एवं इयें अवधारा । ज्ञानलक्षणें अठरा । 
श्रीकृष्णें धनुर्धरा । निरूपिली ॥ ६५० ॥ 
मग म्हणें या नांवें । ज्ञान एथ जाणावें । 
हे स्वमत आणि आघवें । ज्ञानियेही म्हणती ॥ ६५१ ॥ 
करतळावरी वाटोळा । डोलतु देखिजे आंवळा । 
तैसें ज्ञान आम्हीं डोळां । दाविलें तुज ॥ ६५२ ॥ 
आतां धनंजया महामती । अज्ञान ऐसी वदंती । 
तेंही सांगों व्यक्ती । लक्षणेंसीं ॥ ६५३ ॥ 
एऱ्हवीं ज्ञान फुडें जालिया । अज्ञान जाणवे धनंजया । 
जें ज्ञान नव्हे तें अपैसया । अज्ञानचि ॥ ६५४ ॥ 
पाहें पां दिवसु आघवा सरे । मग रात्रीची वारी उरे । 
वांचूनि कांहीं तिसरें । नाहीं जेवीं ॥ ६५५ ॥ 
तैसें ज्ञान जेथ नाहीं । तेंचि अज्ञान पाहीं । 
तरी सांगों कांहीं कांहीं । चिन्हें तियें ॥ ६५६ ॥ 
तरी संभावने जिये । जो मानाची वाट पाहे । 
सत्कारें होये । तोषु जया ॥ ६५७ ॥ 
गर्वें पर्वताचीं शिखरें । तैसा महत्त्वावरूनि नुतरे । 
तयाचिया ठायीं पुरे । अज्ञान आहे ॥ ६५८ ॥ 
आणि स्वधर्माची मांगळी । बांधे वाचेच्या पिंपळीं । 
उभिला जैसा देउळीं । जाणोनि कुंचा ॥ ६५९ ॥ 
घाली विद्येचा पसारा । सूये सुकृताचा डांगोरा । 
करी तेतुलें मोहरा । स्फीतीचिया ॥ ६६० ॥ 
आंग वरिवरी चर्ची । जनातें अभ्यर्चितां वंची । 
तो जाण पां अज्ञानाची । खाणी एथ ॥ ६६१ ॥ 
आणि वन्ही वनीं विचरे । तेथ जळती जैसीं जंगमें स्थावरें । 
तैसें जयाचेनि आचारें । जगा दुःख ॥ ६६२ ॥ 
कौतुकें जें जें जल्पे । तें साबळाहूनि तीख रुपे । 
विषाहूनि संकल्पें । मारकु जो ॥ ६६३ ॥ 
तयातें बहु अज्ञान । तोचि अज्ञानाचें निधान । 
हिंसेसि आयतन । जयाचें जिणें ॥ ६६४ ॥ 
आणि फुंकें भाता फुगे । रेचिलिया सवेंचि उफगे । 
तैसा संयोगवियोगें । चढे वोहटे ॥ ६६५ ॥ 
पडली वारयाचिया वळसा । धुळी चढे आकाशा । 
हरिखा वळघे तैसा । स्तुतीवेळे ॥ ६६६ ॥ 
निंदा मोटकी आइके । आणि कपाळ धरूनि ठाके । 
थेंबें विरे वारोनि शोखे । चिखलु जैसा ॥ ६६७ ॥ 
तैसा मानापमानीं होये । जो कोण्हीचि उर्मी न साहे । 
तयाच्या ठायीं आहे । अज्ञान पुरें ॥ ६६८ ॥ 
आणि जयाचिया मनीं गांठी । वरिवरी मोकळी वाचा दिठी । 
आंगें मिळे जीवें पाठीं । भलतया दे ॥ ६६९ ॥ 
व्याधाचे चारा घालणें । तैसें प्रांजळ जोगावणें । 
चांगाचीं अंतःकरणें । विरु करी ॥ ६७० ॥ 
गार शेवाळें गुंडाळली । कां निंबोळी जैसी पिकली । 
तैसी जयाची भली । बाह्य क्रिया ॥ ६७१ ॥ 
अज्ञान तयाचिया ठायीं । ठेविलें असे पाहीं । 
याबोला आन नाहीं । सत्य मानीं ॥ ६७२ ॥ 
आणि गुरुकुळीं लाजे । जो गुरुभक्ती उभजे । 
विद्या घेऊनि माजे । गुरूसींचि जो ॥ ६७३ ॥ 
तयाचें नाम घेणें । तें वाचे शूद्रान्न होणें । 
परी घडलें लक्षणें । बोलतां इयें ॥ ६७४ ॥ 
आता गुरुभक्तांचें नांव घेवों । तेणें वाचेसि प्रायश्चित देवों । 
गुरुसेवका नांव पावों । सूर्यु जैसा ॥ ६७५ ॥ 
येतुलेनि पांगु पापाचा । निस्तरेल हे वाचा । 
जो गुरुतल्पगाचा । नामीं आला ॥ ६७६ ॥ 
हा ठायवरी । तया नामाचें भय हरी । 
मग म्हणे अवधारीं । आणिकें चिन्हें ॥ ६७७ ॥ 
तरि आंगें कर्में ढिला । जो मनें विकल्पें भरला । 
अडवींचा अवगळला । कुहा जैसा ॥ ६७८ ॥ 
तया तोंडीं कांटिवडे । आंतु नुसधीं हाडें । 
अशुचि तेणें पाडें । सबाह्य जो ॥ ६७९ ॥ 
जैसें पोटालागीं सुणें । उघडें झांकलें न म्हणे । 
तैसें आपलें परावें नेणे । द्रव्यालागीं ॥ ६८० ॥ 
इया ग्रामसिंहाचिया ठायीं । जैसा मिळणी ठावो अठावो नाहीं । 
तैसा स्त्रीविषयीं कांहीं । विचारीना ॥ ६८१ ॥ 
कर्माचा वेळु चुके । कां नित्य नैमित्तिक ठाके । 
तें जया न दुखे । जीवामाजीं ॥ ६८२ ॥ 
पापी जो निसुगु । पुण्याविषयीं अतिनिलागु । 
जयाचिया मनीं वेगु । विकल्पाचा ॥ ६८३ ॥ 
तो जाण निखिळा । अज्ञानाचा पुतळा । 
जो बांधोनि असे डोळां । वित्ताशेतें ॥ ६८४ ॥ 
आणि स्वार्थें अळुमाळें । जो धैर्यापासोनि चळे । 
जैसें तृणबीज ढळे । मुंगियेचेनी ॥ ६८५ ॥ 
पावो सूदलिया सवें । जैसें थिल्लर कालवे । 
तैसा भयाचेनि नांवें । गजबजे जो ॥ ६८६ ॥ 
मनोरथांचिया धारसा । वाहणें जयाचिया मानसा । 
पूरीं पडिला जैसा । दुधिया पाहीं ॥ ६८७ ॥ 
वायूचेनि सावायें । धू दिगंतरा जाये । 
दुःखवार्ता होये । तसें जया ॥ ६८८ ॥ 
वाउधणाचिया परी । जो आश्रो कहींचि न धरी । 
क्षेत्रीं तीर्थीं पुरीं । थारों नेणे ॥ ६८९ ॥ 
कां मातलिया सरडा । पुढती बुडुख पुढती शेंडा । 
हिंडणवारा कोरडा । तैसा जया ॥ ६९० ॥ 
जैसा रोविल्याविणें । रांजणु थारों नेणे । 
तैसा पडे तैं राहणें । एऱ्हवीं हिंडे ॥ ६९१ ॥ 
तयाच्या ठायीं उदंड । अज्ञान असे वितंड । 
जो चांचल्यें भावंड । मर्कटाचें ॥ ६९२ ॥ 
आणि पैं गा धनुर्धरा । जयाचिया अंतरा । 
नाहीं वोढावारा । संयमाचा ॥ ६९३ ॥ 
लेंडिये आला लोंढा । न मनी वाळुवेचा वरवंडा । 
तैसा निषेधाचिया तोंडा । बिहेना जो ॥ ६९४ ॥ 
व्रतातें आड मोडी । स्वधर्मु पायें वोलांडी । 
नियमाची आस तोडी । जयाची क्रिया ॥ ६९५ ॥ 
नाहीं पापाचा कंटाळा । नेणें पुण्याचा जिव्हाळा । 
लाजेचा पेंडवळा । खाणोनि घाली ॥ ६९६ ॥ 
कुळेंसीं जो पाठमोरा । वेदाज्ञेसीं दुऱ्हा । 
कृत्याकृत्यव्यापारा । निवाडु नेणे ॥ ६९७ ॥ 
वसू जैसा मोकाटु । वारा जैसा अफाटु । 
फुटला जैसा पाटु । निर्जनीं ॥ ६९८ ॥ 
आंधळें हातिरूं मातलें । कां डोंगरीं जैसें पेटलें । 
तैसें विषयीं सुटलें । चित्त जयाचें ॥ ६९९ ॥ 
पैं उबधडां काय न पडे । मोकाटु कोणां नातुडे । 
ग्रामद्वारींचे आडें । नोलांडी कोण ॥ ७०० ॥ 
जैसें सत्रीं अन्न जालें । कीं सामान्या बीक आलें । 
वाणसियेचें उभलें । कोण न रिगे ? ॥ ७०१ ॥ 
तैसें जयाचें अंतःकरण । तयाच्या ठायीं संपूर्ण । 
अज्ञानाची जाण । ऋद्धि आहे ॥ ७०२ ॥ 
आणि विषयांची गोडी । जो जीतु मेला न संडी । 
स्वर्गींही खावया जोडी । येथूनिची ॥ ७०३ ॥ 
जो अखंड भोगा जचे । जया व्यसन काम्यक्रियेचें । 
मुख देखोनि विरक्ताचें । सचैल करी ॥ ७०४ ॥ 
विषो शिणोनि जाये । परि न शिणे सावधु नोहे । 
कुहीला हातीं खाये । कोढी जैसा ॥ ७०५ ॥ 
खरी टेंकों नेदी उडे । लातौनि फोडी नाकाडें । 
तऱ्ही जेवीं न काढे । माघौता खरु ॥ ७०६ ॥ 
तैसा जो विषयांलागीं । उडी घाली जळतिये आगीं । 
व्यसनाची आंगीं । लेणीं मिरवी ॥ ७०७ ॥ 
फुटोनि पडे तंव । मृग वाढवी हांव । 
परी न म्हणे ते माव । रोहिणीची ॥ ७०८ ॥ 
तैसा जन्मोनि मृत्यूवरी । विषयीं त्रासितां बहुतीं परीं । 
तऱ्ही त्रासु नेघे धरी । अधिक प्रेम ॥ ७०९ ॥ 
पहिलिये बाळदशे । आई बा हेंचि पिसें । 
तें सरे मग स्त्रीमांसें । भुलोनि ठाके ॥ ७१० ॥ 
मग स्त्री भोगितां थावों । वृद्धाप्य लागे येवों । 
तेव्हां तोचि प्रेमभावो । बाळकांसि आणी ॥ ७११ ॥ 
आंधळें व्यालें जैसें । तैसा बाळें परिवसे । 
परि जीवें मरे तों न त्रासे । विषयांसि जो ॥ ७१२ ॥ 
जाण तयाच्या ठायीं । अज्ञानासि पारु नाहीं । 
आतां आणीक कांहीं । चिन्हें सांगों ॥ ७१३ ॥ 
तरि देह हाचि आत्मा । ऐसेया जो मनोधर्मा । 
वळघोनियां कर्मा । आरंभु करी ॥ ७१४ ॥ 
आणि उणें कां पुरें । जें जें कांहीं आचरे । 
तयाचेनि आविष्करें । कुंथों लागे ॥ ७१५ ॥ 
डोईये ठेविलेनि भोजें । देवलविसें जेवीं फुंजे । 
तैसा विद्यावयसा माजे । उताणा चाले ॥ ७१६ ॥ 
म्हणे मीचि एकु आथी । माझ्यांचि घरीं संपत्ती । 
माझी आचरती रीती । कोणा आहे ॥ ७१७ ॥ 
नाहीं माझेनि पाडें वाडु । मी सर्वज्ञ एकचि रूढु । 
ऐसा गर्वतुष्टीगंडु । घेऊनि ठाके ॥ ७१८ ॥ 
व्याधि लागलिया माणुसा । नयेचि भोग दाऊं जैसा । 
निकें न साहे जो तैसा । पुढिलांचें ॥ ७१९ ॥ 
पैं गुण तेतुला खाय । स्नेह कीं जाळितु जाय । 
जेथ ठेविजे तेथ होय । मसी{ऐ}सें ॥ ७२० ॥ 
जीवनें शिंपिला तिडपिडी । विजिला प्राण सांडीं । 
लागला तरी काडी । उरों नेदी ॥ ७२१ ॥ 
आळुमाळ प्रकाशु करी । तेतुलेनीच उबारा धरी । 
तैसिया दीपाचि परी । सुविद्यु जो ॥ ७२२ ॥ 
औषधाचेनि नांवें अमृतें । जैसा नवज्वरु आंबुथे । 
कां विषचि होऊनि परतें । सर्पा दूध ॥ ७२३ ॥ 
तैसा सद्गुणीं मत्सरु । व्युत्पत्ती अहंकारु । 
तपोज्ञानें अपारु । ताठा चढे ॥ ७२४ ॥ 
अंत्यु राणिवे बैसविला । आरें धारणु गिळिला । 
तैसा गर्वें फुगला । देखसी जो ॥ ७२५ ॥ 
जो लाटणें ऐसा न लवे । पाथरु तेवीं न द्रवे । 
गुणियासि नागवे । फोडसें जैसें ॥ ७२६ ॥ 
किंबहुना तयापाशी । अज्ञान आहे वाढीसीं । 
हें निकरें गा तुजसीं । बोलत असों ॥ ७२७ ॥ 
आणीकही धनंजया । जो गृहदेह सामग्रिया । 
न देखे कालचेया । जन्मातें गा ॥ ७२८ ॥ 
कृतघ्ना उपकारु केला । कां चोरा व्यवहारु दिधला । 
निसुगु स्तविला । विसरे जैसा ॥ ७२९ ॥ 
वोढाळितां लाविलें । तें तैसेंच कान पूंस वोलें । 
कीं पुढती वोढाळुं आलें । सुणें जैसें ॥ ७३० ॥ 
बेडूक सापाचिया तोंडीं । जातसे सबुडबुडीं । 
तो मक्षिकांचिया कोडीं । स्मरेना कांहीं ? ॥ ७३१ ॥ 
तैसीं नवही द्वारें स्रवती । आंगीं देहाची लुती जिती । 
जेणें जाली तें चित्तीं । सलेना जया ॥ ७३२ ॥ 
मातेच्या उदरकुहरीं । पचूनि विष्ठेच्या दाथरीं । 
जठरीं नवमासवरी । उकडला जो ॥ ७३३ ॥ 
तें गर्भींची जे व्यथा । कां जें जालें उपजतां । 
तें कांहींचि सर्वथा । नाठवी जो ॥ ७३४ ॥ 
मलमूत्रपंकीं । जे लोळतें बाळ अंकीं । 
तें देखोनि जो न थुंकीं । त्रासु नेघे ॥ ७३५ ॥ 
कालचि ना जन्म गेलें । पाहेचि पुढती आलें । 
ऐसें हें कांहीं वाटलें । नाहीं जया ॥ ७३६ ॥ 
आणि पैं तयाची परी । जीविताची फरारी । 
देखोनि जो न करी । मृत्युचिंता ॥ ७३७ ॥ 
जिणेयाचेनि विश्वासें । मृत्यु एक एथ असे । 
हें जयाचेनि मानसें । मानिजेना ॥ ७३८ ॥ 
अल्पोदकींचा मासा । हें नाटे ऐसिया आशा । 
न वचेचि कां जैसा । अगाध डोहां ॥ ७३९ ॥ 
कां गोरीचिया भुली । मृग व्याधा दृष्टी न घाली । 
गळु न पाहतां गिळिली । उंडी मीनें ॥ ७४० ॥ 
दीपाचिया झगमगा । जाळील हें पतंगा । 
नेणवेचि पैं गा । जयापरी ॥ ७४१ ॥ 
गव्हारु निद्रासुखें । घर जळत असे तें न देखे । 
नेणतां जेंवी विखें । रांधिलें अन्न ॥ ७४२ ॥ 
तैसा जीविताचेनि मिषें । हा मृत्युचि आला असे । 
हें नेणेचि राजसें । सुखें जो गा ॥ ७४३ ॥ 
शरीरींचीं वाढी । अहोरात्रांची जोडी । 
विषयसुखप्रौढी । साचचि मानी ॥ ७४४ ॥ 
परी बापुडा ऐसें नेणे । जें वेश्येचें सर्वस्व देणें । 
तेंचि तें नागवणें । रूप एथ ॥ ७४५ ॥ 
संवचोराचें साजणें । तेंचि तें प्राण घेणें । 
लेपा स्नपन करणें । तोचि नाशु ॥ ७४६ ॥ 
पांडुरोगें आंग सुटलें । तें तयाचि नांवे खुंटलें । 
तैसें नेणें भुललें । आहारनिद्रा ॥ ७४७ ॥ 
सन्मुख शूला । धांवतया पायें चपळा । 
प्रतिपदीं ये जवळा । मृत्यु जेवीं ॥ ७४८ ॥ 
तेवीं देहा जंव जंव वाढु । जंव जंव दिवसांचा पवाडु । 
जंव जंव सुरवाडु । भोगांचा या ॥ ७४९ ॥ 
तंव तंव अधिकाधिकें । मरण आयुष्यातें जिंके । 
मीठ जेवीं उदकें । घांसिजत असे ॥ ७५० ॥ 
तैसें जीवित्व जाये । तयास्तव काळु पाहे । 
हें हातोहातींचें नव्हे । ठाउकें जया ॥ ७५१ ॥ 
किंबहुना पांडवा । हा आंगींचा मृत्यु नीच नवा । 
न देखे जो मावा। विषयांचिया ॥ ७५२ ॥ 
तो अज्ञानदेशींचा रावो । या बोला महाबाहो। 
न पडे गा ठावो । आणिकांचा ॥ ७५३ ॥ 
पैं जीविताचेनि तोखें । जैसा कां मृत्यु न देखे । 
तैसाचि तारुण्ये पोखें । जरा न गणी ॥ ७५४ ॥ 
कडाडीं लोटला गाडा । कां शिखरौनि सुटला धोंडा । 
तैसा न देखे जो पुढां । वार्धक्य आहे ॥ ७५५ ॥ 
कां आडवोहळा पाणी आलें । कां जैसे म्हैसयाचें झुंज मातलें । 
तैसें तारुण्याचे चढलें । भुररें जया ॥ ७५६ ॥ 
पुष्टि लागे विघरों । कांति पाहे निसरों । 
मस्तक आदरीं शिरों- । भागीं कंप ॥ ७५७ ॥ 
दाढी साउळ धरी । मान हालौनि वारी । 
तरी जो करी । मायेचा पैसु ॥ ७५८ ॥ 
पुढील उरीं आदळे । तंव न देखे जेवीं आंधळें । 
कां डोळ्यावरलें निगळे । आळशी तोषें ॥ ७५९ ॥ 
तैसें तारुण्य आजिचें । भोगितां वृद्धाप्य पाहेचें । 
न देखे तोचि साचें । अज्ञानु गा ॥ ७६० ॥ 
देखे अक्षमें कुब्जें । कीं विटावूं लागे फुंजें । 
परी न म्हणे पाहे माझें । ऐसेंचि भवे ॥ ७६१ ॥ 
आणि आंगीं वृद्धाप्यतेची । संज्ञा ये मरणाची । 
परी जया तारुण्याची । भुली न फिटे ॥ ७६२ ॥ 
तो अज्ञानाचें घर । हें साचचि घे उत्तर । 
तेवींचि परियेसीं थोर । चिन्हें आणिक ॥ ७६३ ॥ 
तरि वाघाचिये अडवे । एक वेळ आला चरोनि दैवें । 
तेणें विश्वासें पुढती धांवे । वसू जैसा ॥ ७६४ ॥ 
कां सर्पघराआंतु । अवचटें ठेवा आणिला स्वस्थु । 
येतुलियासाठीं निश्चितु । नास्तिकु होय ॥ ७६५ ॥ 
तैसेनि अवचटें हें । एकदोनी वेळां लाहे । 
एथ रोग एक आहे । हें मानीना जो ॥ ७६६ ॥ 
वैरिया नीद आली । आतां द्वंद्वें माझीं सरलीं । 
हें मानी तो सपिली । मुकला जेवीं ॥ ७६७ ॥ 
तैसी आहारनिद्रेची उजरी । रोग निवांतु जोंवरी । 
तंव जो न करी । व्याधी चिंता ॥ ७६८ ॥ 
आणि स्त्रीपुत्रादिमेळें । संपत्ति जंव जंव फळे । 
तेणें रजें डोळे । जाती जयाचे ॥ ७६९ ॥ 
सवेंचि वियोगु पडैल । विळौनी विपत्ति येईल । 
हें दुःख पुढील । देखेना जो ॥ ७७० ॥ 
तो अज्ञान गा पांडवा । आणि तोही तोचि जाणावा । 
जो इंद्रियें अव्हासवा । चारी एथ ॥ ७७१ ॥ 
वयसेचेनि उवायें । संपत्तीचेनि सावायें । 
सेव्यासेव्य जाये । सरकटितु ॥ ७७२ ॥ 
न करावें तें करी । असंभाव्य मनीं धरी । 
चिंतू नये तें विचारी । जयाची मती ॥ ७७३ ॥ 
रिघे जेथ न रिघावें । मागे जें न घ्यावें । 
स्पर्शे जेथ न लागावें । आंग मन ॥ ७७४ ॥ 
न जावें तेथ जाये । न पाहावें तें जो पाहे । 
न खावें तें खाये । तेवींचि तोषे ॥ ७७५ ॥ 
न धरावा तो संगु । न लागावें तेथ लागु । 
नाचरावा तो मार्गु । आचरे जो ॥ ७७६ ॥ 
नायकावें तें आइके । न बोलावें तें बके । 
परी दोष होतील हें न देखे । प्रवर्ततां ॥ ७७७ ॥ 
आंगा मनासि रुचावें । येतुलेनि कृत्याकृत्य नाठवें । 
जो करणेयाचेनि नांवें । भलतेंचि करी ॥ ७७८ ॥ 
परि पाप मज होईल । कां नरकयातना येईल । 
हें कांहींचि पुढील । देखेना जो ॥ ७७९ ॥ 
तयाचेनि आंगलगें । अज्ञान जगीं दाटुगें । 
जें सज्ञानाही संगें । झोंबों सके ॥ ७८० ॥ 
परी असो हें आइक । अज्ञान चिन्हें आणिक । 
जेणें तुज सम्यक् । जाणवे तें ॥ ७८१ ॥ 
तरी जयाची प्रीति पुरी । गुंतली देखसी घरीं । 
नवगंधकेसरीं । भ्रमरी जैशी ॥ ७८२ ॥ 
साकरेचिया राशी । बैसली नुठे माशी । 
तैसेनि स्त्रीचित्त आवेशीं । जयाचें मन ॥ ७८३ ॥ 
ठेला बेडूक कुंडीं । मशक गुंतला शेंबुडीं । 
जैसा ढोरु सबुडबुडीं । रुतला पंकीं ॥ ७८४ ॥
तैसें घरींहूनि निघणें । नाहीं जीवें मनें प्राणें । 
जया साप होऊनि असणें । भाटीं तियें ॥ ७८५ ॥ 
प्रियोत्तमाचिया कंठीं । प्रमदा घे आटी । 
तैशी जीवेंसी कोंपटी । धरूनि ठाके ॥ ७८६ ॥ 
मधुरसोद्देशें । मधुकर जचे जैसें । 
गृहसंगोपन तैसें । करी जो गा ॥ ७८७ ॥ 
म्हातारपणीं जालें । मा आणिक एक विपाईलें । 
तयाचें कां जेतुलें । मातापितरां ॥ ७८८ ॥ 
तेतुलेनि पाडें पार्था । घरीं जया प्रेम आस्था । 
आणि स्त्रीवांचूनि सर्वथा । जाणेना जो ॥ ७८९ ॥ 
तैसा स्त्रीदेहीं जो जीवें । पडोनिया सर्वभावें । 
कोण मी काय करावें । कांहीं नेणे ॥ ७९० ॥ 
महापुरुषाचें चित्त । जालिया वस्तुगत । 
ठाके व्यवहारजात । जयापरी ॥ ७९१ ॥ 
हानि लाज न देखे । परापवादु नाइके । 
जयाचीं इंद्रियें एकमुखें । स्त्रिया केलीं ॥ ७९२ ॥ 
चित्त आराधी स्त्रीयेचें । आणि तियेचेनि छंदें नाचे । 
माकड गारुडियाचें । जैसें होय ॥ ७९३ ॥ 
आपणपेंही शिणवी । इष्टमित्र दुखवी । 
मग कवडाचि वाढवी । लोभी जैसा ॥ ७९४ ॥ 
तैसा दानपुण्यें खांची । गोत्रकुटुंबा वंची । 
परी गारी भरी स्त्रियेची । उणी हों नेदी ॥ ७९५ ॥ 
पूजिती दैवतें जोगावी । गुरूतें बोलें झकवी । 
मायबापां दावी । निदारपण ॥ ७९६ ॥ 
स्त्रियेच्या तरी विखीं । भोगुसंपत्ती अनेकीं । 
आणी वस्तु निकी । जे जे देखे ॥ ७९७ ॥ 
प्रेमाथिलेनि भक्तें । जैसेनि भजिजे कुळदैवतें । 
तैसा एकाग्रचित्तें । स्त्री जो उपासी ॥ ७९८ ॥ 
साच आणि चोख । तें स्त्रियेसीचि अशेख । 
येरांविषयीं जोगावणूक । तेही नाहीं ॥ ७९९ ॥ 
इयेतें हन कोणी देखैल । इयेसी वेखासें जाईल । 
तरी युगचि बुडैल । ऐसें जया ॥ ८०० ॥ 
नायट्यांभेण । न मोडिजे नागांची आण । 
तैसी पाळी उणखुण । स्त्रीयेची जो ॥ ८०१ ॥ 
किंबहुना धनंजया । स्त्रीचि सर्वस्व जया । 
आणि तियेचिया जालिया- । लागीं प्रेम ॥ ८०२ ॥ 
आणिकही जें समस्त । तियेचें संपत्तिजात । 
तें जीवाहूनि आप्त । मानी जो कां ॥ ८०३ ॥ 
तो अज्ञानासी मूळ । अज्ञाना त्याचेनि बळ । 
हें असो केवळ । तेंचि रूप ॥ ८०४ ॥ 
आणि मातलिया सागरीं । मोकललिया तरी । 
लाटांच्या येरझारीं । आंदोळे जेवीं ॥ ८०५ ॥ 
तेवीं प्रिय वस्तु पावे । आणि सुखें जो उंचावे । 
तैसाचि अप्रियासवें । तळवटु घे ॥ ८०६ ॥ 
ऐसेनि जयाचे चित्तीं । वैषम्यसाम्याची वोखती । 
वाहे तो महामती । अज्ञान गा ॥ ८०७ ॥ 
आणि माझ्या ठायीं भक्ती । फळालागीं जया आर्ती । 
धनोद्देशें विरक्ती । नटणें जेवीं ॥ ८०८ ॥ 
नातरी कांताच्या मानसी । रिगोनि स्वैरिणी जैसी । 
राहाटे जारेंसीं । जावयालागीं ॥ ८०९ ॥ 
तैसा मातें किरीटी । भजती गा पाउटी । 
करूनि जो दिठी । विषो सूये ॥ ८१० ॥ 
आणि भजिन्नलियासवें । तो विषो जरी न पावे । 
तरी सांडी म्हणे आघवें । टवाळ हें ॥ ८११ ॥ 
कुणबट कुळवाडी । तैसा आन आन देव मांडी । 
आदिलाची परवडी । करी तया ॥ ८१२ ॥ 
तया गुरुमार्गा टेंकें । जयाचा सुगरवा देखे । 
तरी तयाचा मंत्र शिके । येरु नेघे ॥ ८१३ ॥ 
प्राणिजातेंसीं निष्ठुरु । स्थावरीं बहु भरु । 
तेवींचि नाहीं एकसरु । निर्वाहो जया ॥ ८१४ ॥ 
माझी मूर्ति निफजवी । ते घराचे कोनीं बैसवी । 
आपण देवो देवी । यात्रे जाय ॥ ८१५ ॥
नित्य आराधन माझें । काजीं कुळदैवता भजे । 
पर्वविशेषें कीजे । पूजा आना ॥ ८१६ ॥ 
माझें अधिष्ठान घरीं । आणि वोवसे आनाचे करी । 
पितृकार्यावसरीं । पितरांचा होय ॥ ८१७ ॥ 
एकादशीच्या दिवशीं । जेतुला पाडु आम्हांसी । 
तेतुलाचि नागांसी । पंचमीच्या दिवशीं ॥ ८१८ ॥ 
चौथ मोटकी पाहे । आणि गणेशाचाचि होये । 
चावदसी म्हणे माये । तुझाचि वो दुर्गे ॥ ८१९ ॥ 
नित्य नैमित्तिकें कर्में सांडी । मग बैसे नवचंडी । 
आदित्यवारीं वाढी । बहिरवां पात्रीं ॥ ८२० ॥ 
पाठीं सोमवार पावे । आणि बेलेंसी लिंगा धांवे । 
ऐसा एकलाचि आघवे । जोगावी जो ॥ ८२१ ॥ 
ऐसा अखंड भजन करी । उगा नोहे क्षणभरी । 
अवघेन गांवद्वारीं । अहेव जैसी ॥ ८२२ ॥ 
ऐसेनि जो भक्तु । देखसी सैरा धांवतु । 
जाण अज्ञानाचा मूर्तु । अवतार तो ॥ ८२३ ॥ 
आणि एकांतें चोखटें । तपोवनें तीर्थे तटें । 
देखोनि जो गा विटे । तोहि तोचि ॥ ८२४ ॥ 
जया जनपदीं सुख । गजबजेचें कवतिक । 
वानूं आवडे लौकिक । तोहि तोची ॥ ८२५ ॥ 
आणि आत्मा गोचरु होये । ऐसी जे विद्या आहे । 
ते आइकोनि डौर वाहे । विद्वांसु जो ॥ ८२६ ॥ 
उपनिषदांकडे न वचे । योगशास्त्र न रुचे । 
अध्यात्मज्ञानीं जयाचें । मनचि नाहीं ॥ ८२७ ॥ 
आत्मचर्चा एकी आथी । ऐसिये बुद्धीची भिंती । 
पाडूनि जयाची मती । वोढाळ जाहली ॥ ८२८ ॥ 
कर्मकांड तरी जाणे । मुखोद्गत पुराणें । 
ज्योतिषीं तो म्हणे । तैसेंचि होय ॥ ८२९ ॥ 
शिल्पीं अति निपुण । सूपकर्मींही प्रवीण । 
विधि आथर्वण । हातीं आथी ॥ ८३० ॥ 
कोकीं नाहीं ठेलें । भारत करी म्हणितलें । 
आगम आफाविले । मूर्त होतीं ॥ ८३१ ॥ 
नीतिजात सुझे । वैद्यकही बुझे । 
काव्यनाटकीं दुजें । चतुर नाहीं ॥ ८३२ ॥ 
स्मृतींची चर्चा । दंशु जाणे गारुडियाचा । 
निघंटु प्रज्ञेचा । पाइकी करी ॥ ८३३ ॥ 
पैं व्याकरणीं चोखडा । तर्कीं अतिगाढा । 
परी एक आत्मज्ञानीं फुडा । जात्यंधु जो ॥ ८३४ ॥ 
तें एकवांचूनि आघवां शास्त्रीं । सिद्धांत निर्माणधात्री । 
परी जळों तें मूळनक्षत्रीं । न पाहें गा ॥ ८३५ ॥ 
मोराआंगीं अशेषें । पिसें असतीं डोळसें । 
परी एकली दृष्टि नसे । तैसें तें गा ॥ ८३६ ॥ 
जरी परमाणू{ए}वढें । संजीवनीमूळ जोडे । 
तरी बहु काय गाडे । भरणें येरें ? ॥ ८३७ ॥ 
आयुष्येंवीण लक्षणें । सिसेंवीण अळंकरणें । 
वोहरेंवीण वाधावणें । तो विटंबु गा ॥ ८३८ ॥ 
तैसें शास्त्रजात जाण । आघवेंचि अप्रमाण । 
अध्यात्मज्ञानेंविण । एकलेनी ॥ ८३९ ॥ 
यालागीं अर्जुना पाहीं । अध्यात्मज्ञानाच्या ठायीं । 
जया नित्यबोधु नाहीं । शास्त्रमूढा ॥ ८४० ॥ 
तया शरीर जें जालें । तें अज्ञानाचें बीं विरुढलें । 
तयाचें व्युत्पन्नत्व गेलें । अज्ञानवेलीं ॥ ८४१ ॥ 
तो जें जें बोले । तें अज्ञानचि फुललें । 
तयाचें पुण्य जें फळलें । तें अज्ञान गा ॥ ८४२ ॥ 
आणि अध्यात्मज्ञान कांहीं । जेणें मानिलेंचि नाहीं । 
तो ज्ञानार्थु न देखे काई । हें बोलावें असें ? ॥ ८४३ ॥ 
ऐलीचि थडी न पवतां । पळे जो माघौता । 
तया पैलद्वीपींची वार्ता । काय होय ? ॥ ८४४ ॥ 
कां दारवंठाचि जयाचें । शीर रोंविलें खांचे । 
तो केवीं परिवरींचें । ठेविलें देखे ? ॥ ८४५ ॥ 
तेवीं अध्यात्मज्ञानीं जया । अनोळख धनंजया । 
तया ज्ञानार्थु देखावया । विषो काई ? ॥ ८४६ ॥ 
म्हणौनि आतां विशेषें । तो ज्ञानाचें तत्त्व न देखे । 
हें सांगावें आंखेंलेखें । न लगे तुज ॥ ८४७ ॥ 
जेव्हां सगर्भे वाढिलें । तेव्हांचि पोटींचें धालें । 
तैसें मागिलें पदें बोलिलें । तेंचि होय ॥ ८४८ ॥ 
वांचूनियां वेगळें । रूप करणें हें न मिळे । 
जेवीं अवंतिलें आंधळें । तें दुजेनसीं ये ॥ ८४९ ॥ 
एवं इये उपरतीं । अज्ञानचिन्हें मागुतीं । 
अमानित्वादि प्रभृती । वाखाणिलीं ॥ ८५० ॥ 
जे ज्ञानपदें अठरा । केलियां येरी मोहरां । 
अज्ञान या आकारा । सहजें येती ॥ ८५१ ॥ 
मागां श्लोकाचेनि अर्धार्धें । ऐसें सांगितलें श्रीमुकुंदें । 
ना उफराटीं इयें ज्ञानपदें । तेंचि अज्ञान ॥ ८५२ ॥ 
म्हणौनि इया वाहणीं । केली म्यां उपलवणी । 
वांचूनि दुधा मेळऊनि पाणी । फार कीजे ? ॥ ८५३ ॥ 
तैसें जी न बडबडीं । पदाची कोर न सांडी । 
परी मूळध्वनींचिये वाढी । निमित्त जाहलों ॥ ८५४ ॥ 
तंव श्रोते म्हणती राहें । कें परिहारा ठावो आहे ? । 
बिहिसी कां वायें । कविपोषका ? ॥ ८५५ ॥ 
तूतें श्रीमुरारी । म्हणितलें आम्ही प्रकट करीं । 
जें अभिप्राय गव्हरीं । झांकिले आम्हीं ॥ ८५६ ॥ 
तें देवाचें मनोगत । दावित आहासी तूं मूर्त । 
हेंही म्हणतां चित्त । दाटैल तुझें ॥ ८५७ ॥ 
म्हणौनि असो हें न बोलों । परि साविया गा तोषलों । 
जे ज्ञानतरिये मेळविलों । श्रवण सुखाचिये ॥ ८५८ ॥ 
आतां इयावरी । जे तो श्रीहरी । 
बोलिला तें करीं । कथन वेगां ॥ ८५९ ॥ 
इया संतवाक्यासरिसें । म्हणितलें निवृत्तिदासें । 
जी अवधारा तरी ऐसें । बोलिलें देवें ॥ ८६० ॥ 
म्हणती तुवां पांडवा । हा चिन्हसमुच्चयो आघवा । 
आयकिला तो जाणावा । अज्ञानभागु ॥ ८६१ ॥ 
इया अज्ञानविभागा । पाठी देऊनि पैं गा । 
ज्ञानविखीं चांगा । दृढा होईजे ॥ ८६२ ॥ 
मग निर्वाळिलेनि ज्ञानें । ज्ञेय भेटेल मनें । 
तें जाणावया अर्जुनें । आस केली ॥ ८६३ ॥ 
तंव सर्वज्ञांचा रावो । म्हणे जाणौनि तयाचा भावो । 
परिसें ज्ञेयाचा अभिप्रावो । सांगों आतां ॥ ८६४ ॥ 


ज्ञेयं यत्तत्प्रवक्ष्यामि यज्ञात्वा~मृतमश्नुते ॥ 
अनादिमत्परं ब्रह्म न सत्तन्नासदुच्यते ॥ १२॥


तरि ज्ञेय ऐसें म्हणणें । वस्तूतें येणेंचि कारणें । 
जें ज्ञानेंवांचूनि कवणें । उपायें नये ॥ ८६५ ॥ 
आणि जाणितलेयावरौतें । कांहींच करणें नाहीं जेथें । 
जाणणेंचि तन्मयातें । आणी जयाचें ॥ ८६६ ॥ 
जें जाणितलेयासाठीं । संसार काढूनियां कांठीं । 
जिरोनि जाइजे पोटीं । नित्यानंदाच्या ॥ ८६७ ॥ 
तें ज्ञेय गा ऐसें । आदि जया नसे । 
परब्रह्म आपैसें । नाम जया ॥ ८६८ ॥ 
जें नाहीं म्हणों जाइजे । तंव विश्वाकारें देखिजे । 
आणि विश्वचि ऐसें म्हणिजे । तरि हे माया ॥ ८६९ ॥ 
रूप वर्ण व्यक्ती । नाहीं दृश्य दृष्टा स्थिती । 
तरी कोणें कैसें आथी । म्हणावें पां ॥ ८७० ॥ 
आणि साचचि जरी नाहीं । तरी महदादि कोणें ठाईं । 
स्फुरत कैचें काई । तेणेंवीण असे ? ॥ ८७१ ॥ 
म्हणौनि आथी नाथी हे बोली । जें देखोनि मुकी जाहली । 
विचारेंसीं मोडली । वाट जेथें ॥ ८७२ ॥ 
जैसी भांडघटशरावीं । तदाकारें असे पृथ्वी । 
तैसें सर्व होऊनियां सर्वीं । असे जे वस्तु ॥ ८७३ ॥ 


सर्वतः पाणिपादं तत्सर्वतो~क्षिशिरोमुखम् ।
सर्वतः श्रुतिमल्लोके सर्वमावृत्य तिष्ठति ॥ १३॥


आघवांचि देशीं काळीं । नव्हतां देशकाळांवेगळी । 
जे क्रिया स्थूळास्थूळीं । तेचि हात जयाचे ॥ ८७४ ॥ 
तयातें याकारणें । विश्वबाहू ऐसें म्हणणें । 
जें सर्वचि सर्वपणें । सर्वदा करी ॥ ८७५ ॥ 
आणि समस्तांही ठाया । एके काळीं धनंजया । 
आलें असे म्हणौनि जया । विश्वांघ्रीनाम ॥ ८७६ ॥ 
पैं सवितया आंग डोळे । नाहींत वेगळे वेगळे । 
तैसें सर्वद्रष्टे सकळें । स्वरूपें जें ॥ ८७७ ॥ 
म्हणौनि विश्वतश्चक्षु । हा अचक्षूच्या ठायीं पक्षु । 
बोलावया दक्षु । जाहला वेदु ॥ ८७८ ॥ 
जें सर्वांचे शिरावरी । नित्य नांदे सर्वांपरी । 
ऐसिये स्थितीवरी । विश्वमूर्धा म्हणिपे ॥ ८७९ ॥ 
पैं गा मूर्ति तेंचि मुख । हुताशना जैसें देख । 
तैसें सर्वपणें अशेख । भोक्ते जे ॥ ८८० ॥ 
यालागीं तया पार्था । विश्वतोमुख हे व्यवस्था । 
आली वाक्पथा । श्रुतीचिया ॥ ८८१ ॥ 
आणि वस्तुमात्रीं गगन । जैसें असे संलग्न । 
तैसें शब्दजातीं कान । सर्वत्र जया ॥ ८८२ ॥ 
म्हणौनि आम्हीं तयातें । म्हणों सर्वत्र आइकतें । 
एवं जें सर्वांतें । आवरूनि असे ॥ ८८३ ॥ 
एऱ्हवीं तरी महामती । विश्वतश्चक्षु इया श्रुती । 
तयाचिया व्याप्ती । रूप केलें ॥ ८८४ ॥ 
वांचूनि हस्त नेत्र पाये । हें भाष तेथ कें आहे ? । 
सर्व शून्याचा न साहे । निष्कर्षु जें ॥ ८८५ ॥ 
पैं कल्लोळातें कल्लोळें । ग्रसिजत असे ऐसें कळे । 
परी ग्रसितें ग्रासावेगळें । असे काई ? ॥ ८८६ ॥ 
तैसें साचचि जें एक । तेथ कें व्याप्यव्यापक ? । 
परी बोलावया नावेक । करावें लागे ॥ ८८७ ॥ 
पैं शून्य जैं दावावें जाहलें । तैं बिंदुलें एक पाहिजे केलें । 
तैसें अद्वैत सांगावें बोलें । तैं द्वैत कीजे ॥ ८८८ ॥ 
एऱ्हवीं तरी पार्था । गुरुशिष्यसत्पथा । 
आडळु पडे सर्वथा । बोल खुंटे ॥ ८८९ ॥ 
म्हणौनि गा श्रुती । द्वैतभावें अद्वैतीं । 
निरूपणाची वाहती । वाट केली ॥ ८९० ॥ 
तेंचि आतां अवधारीं । इये नेत्रगोचरें आकारीं । 
तें ज्ञेय जयापरी । व्यापक असे ॥ ८९१ ॥ 


सर्वेन्द्रियगुणाभासं सर्वेन्द्रियविवर्जितम् ।
असक्तं सर्वभृच्चैव निर्गुणं गुणभोक्तृ च ॥ १४॥


तरी तें गा किरीटी ऐसें । अवकाशीं आकाश जैसें । 
पटीं पटु होऊनि असे । तंतु जेवीं ॥ ८९२ ॥ 
उदक होऊनि उदकीं । रसु जैसा अवलोकीं । 
दीपपणें दीपकीं । तेज जैसें ॥ ८९३ ॥ 
कर्पूरत्वें कापुरीं । सौरभ्य असे जयापरी । 
शरीर होऊनि शरीरीं । कर्म जेवीं ॥ ८९४ ॥ 
किंबहुना पांडवा । सोनेंचि सोनयाचा रवा । 
तैसें जें या सर्वां । सर्वांगीं असे ॥ ८९५ ॥ 
परी रवेपणामाजिवडे । तंव रवा ऐसें आवडे । 
वांचूनि सोनें सांगडें । सोनया जेवीं ॥ ८९६ ॥ 
पैं गा वोघुचि वांकुडा । परि पाणी उजू सुहाडा । 
वन्हि आला लोखंडा । लोह नव्हे कीं ॥ ८९७ ॥ 
घटाकारें वेंटाळें । तेथ नभ गमे वाटोळें । 
मठीं तरी चौफळें । आये दिसे ॥ ८९८ ॥ 
तरि ते अवकाश जैसें । नोहिजतीचि कां आकाशें । 
जें विकार होऊनि तैसें । विकारी नोहे ॥ ८९९ ॥ 
मन मुख्य इंद्रियां । सत्त्वादि गुणां ययां- । 
सारिखें ऐसें धनंजया । आवडे कीर ॥ ९०० ॥ 
पैं गुळाची गोडी । नोहे बांधया सांगडी । 
तैसीं गुण इंद्रियें फुडीं । नाहीं तेथ ॥ ९०१ ॥ 
अगा क्षीराचिये दशे । घृत क्षीराकारें असे । 
परी क्षीरचि नोहे जैसें । कपिध्वजा ॥ ९०२ ॥ 
तैसें जें इये विकारीं । विकार नोहे अवधारीं । 
पैं आकारा नाम भोंवरी । येर सोने तें सोनें ॥ ९०३ ॥ 
इया उघड मऱ्हाटिया । तें वेगळेपण धनंजया । 
जाण गुण इंद्रियां- । पासोनियां ॥ ९०४ ॥ 
नामरूपसंबंधु । जातिक्रियाभेदु । 
हा आकारासीच प्रवादु । वस्तूसि नाहीं ॥ ९०५ ॥ 
तें गुण नव्हे कहीं । गुणा तया संबंधु नाहीं । 
परी तयाच्याचि ठायीं । आभासती ॥ ९०६ ॥ 
येतुलेयासाठीं । संभ्रांताच्या पोटीं । 
ऐसें जाय किरीटी । जे हेंचि धरी ॥ ९०७ ॥ 
तरी तें गा धरणें ऐसें । अभ्रातें जेवीं आकाशें । 
कां प्रतिवदन जैसें । आरसेनी ॥ ९०८ ॥ 
नातरी सूर्य प्रतिमंडल । जैसेनि धरी सलिल । 
कां रश्मिकरीं मृगजळ । धरिजे जेवीं ॥ ९०९ ॥ 
तैसें गा संबंधेंवीण । यया सर्वांतें धरी निर्गुण । 
परी तें वायां जाण । मिथ्यादृष्टी ॥ ९१० ॥ 
आणि यापरी निर्गुणें । गुणातें भोगणें । 
रंका राज्य करणें । स्वप्नीं जैसें ॥ ९११ ॥ 
म्हणौनि गुणाचा संगु । अथवा गुणभोगु । 
हा निर्गुणीं लागु । बोलों नये ॥ ९१२ ॥ 


बहिरन्तश्च भूतानामचरं चरमेव च ।
सूक्षमत्वात्तदविज्ञेयं दूरस्थं चान्तिके च तत् ॥ १५॥


जें चराचर भूतां- । माजीं असे पंडुसुता । 
नाना वन्हीं उष्णता । अभेदें जैसी ॥ ९१३ ॥ 
तैसेनि अविनाशभावें । जें सूक्ष्मदशे आघवें । 
व्यापूनि असे तें जाणावें । ज्ञेय एथ ॥ ९१४ ॥ 
जें एक आंतुबाहेरी । जें एक जवळ दुरी । 
जें एकवांचूनि परी । दुजीं नाहीं ॥ ९१५ ॥ 
क्षीरसागरींची गोडी । माजीं बहु थडिये थोडी । 
हें नाहीं तया परवडी । पूर्ण जें गा ॥ ९१६ ॥ 
स्वेदजादिप्रभृती । वेगळाल्यां भूतीं । 
जयाचिये अनुस्यूतीं । खोमणें नाहीं ॥ ९१७ ॥ 
पैं श्रोते मुखटिळका । घटसहस्रा अनेकां- । 
माजीं बिंबोनि चंद्रिका । न भेदे जेवीं ॥ ९१८ ॥ 
नाना लवणकणाचिये राशी । क्षारता एकचि जैसी । 
कां कोडी एकीं ऊसीं । एकचि गोडी ॥ ९१९ ॥ 


अविभक्तं च भूतेषु विभक्तमिव च स्थितं ।
भूतभर्तृ च तज्ञेयं ग्रसिष्णु प्रभविष्णु च ॥ १६॥


तैसें अनेकीं भूतजातीं । जें आहे एकी व्याप्ती । 
विश्वकार्या सुमती । कारण जें गा ॥ ९२० ॥ 
म्हणौनि हा भूताकारु । जेथोनि तेंचि तया आधारु । 
कल्लोळा सागरु । जियापरी ॥ ९२१ ॥ 
बाल्यादि तिन्हीं वयसीं । काया एकचि जैसी । 
तैसें आदिस्थितिग्रासीं । अखंड जें ॥ ९२२ ॥ 
सायंप्रातर्मध्यान । होतां जातां दिनमान । 
जैसें कां गगन । पालटेना ॥ ९२३ ॥ 
अगा सृष्टिवेळे प्रियोत्तमा । जया नांव म्हणती ब्रह्मा । 
व्याप्ति जें विष्णुनामा । पात्र जाहलें ॥ ९२४ ॥ 
मग आकारु हा हारपे । तेव्हां रुद्र जें म्हणिपे । 
तेंही गुणत्रय जेव्हां लोपे । तैं जें शून्य ॥ ९२५ ॥ 
नभाचें शून्यत्व गिळून । गुणत्रयातें नुरऊन । 
तें शून्य तें महाशून्य । श्रुतिवचनसंमत ॥ ९२६ ॥ 


ज्योतिषामपि तज्ज्योतिस्तमसः परमुच्यते ।
ज्ञानं ज्ञेयं ज्ञानगम्यं हृदि सर्वस्य विस्ठितम् ॥ १७॥


जें अग्नीचें दीपन । जें चंद्राचें जीवन । 
सूर्याचे नयन । देखती जेणें ॥ ९२७ ॥ 
जयाचेनि उजियेडें । तारांगण उभडें । 
महातेज सुरवाडें । राहाटे जेणें ॥ ९२८ ॥ 
जें आदीची आदी । जें वृद्धीची वृद्धी । 
बुद्धीची जे बुद्धी । जीवाचा जीवु ॥ ९२९ ॥ 
जें मनाचें मन । जें नेत्राचे नयन । 
कानाचे कान । वाचेची वाचा ॥ ९३० ॥ 
जें प्राणाचा प्राण । जें गतीचे चरण । 
क्रियेचें कर्तेपण । जयाचेनि ॥ ९३१ ॥ 
आकारु जेणें आकारे । विस्तारु जेणें विस्तारे । 
संहारु जेणें संहारे । पंडुकुमरा ॥ ९३२ ॥ 
जें मेदिनीची मेदिनी । जें पाणी पिऊनि असे पाणी । 
तेजा दिवेलावणी । जेणें तेजें ॥ ९३३ ॥ 
जें वायूचा श्वासोश्वासु । जें गगनाचा अवकाशु । 
हें असो आघवाची आभासु । आभासे जेणें ॥ ९३४ ॥ 
किंबहुना पांडवा । जें आघवेंचि असे आघवा । 
जेथ नाहीं रिगावा । द्वैतभावासी ॥ ९३५ ॥ 
जें देखिलियाचिसवें । दृश्य द्रष्टा हें आघवें । 
एकवाट कालवे । सामरस्यें ॥ ९३६ ॥ 
मग तेंचि होय ज्ञान । ज्ञाता ज्ञेय हन । 
ज्ञानें गमिजे स्थान । तेंहि तेंची ॥ ९३७ ॥ 
जैसें सरलियां लेख । आंख होती एक । 
तैसें साध्यसाधनादिक । ऐक्यासि ये ॥ ९३८ ॥ 
अर्जुना जिये ठायीं । न सरे द्वैताची वही । 
हें असो जें हृदयीं । सर्वांच्या असे ॥ ९३९ ॥ 


इति क्षेत्रं तथा ज्ञानं ज्ञेयं चोक्तं समासतः ।
मद्भक्त एतद्विज्ञाय मद्भावायोपपद्यते ॥ १८॥


एवं तुजपुढां । आदीं क्षेत्र सुहाडा । 
दाविलें फाडोवाडां । विवंचुनी ॥ ९४० ॥ 
तैसेंचि क्षेत्रापाठीं । जैसेनि देखसी दिठी । 
तें ज्ञानही किरीटी । सांगितलें ॥ ९४१ ॥ 
अज्ञानाही कौतुकें । रूप केलें निकें । 
जंव आयणी तुझी टेंके । पुरे म्हणे ॥ ९४२ ॥ 
आणि आतां हें रोकडें । उपपत्तीचेनि पवाडें । 
निरूपिलें उघडें । ज्ञेय पैं गा ॥ ९४३ ॥ 
हे आघवीच विवंचना । बुद्धी भरोनि अर्जुना । 
मत्सिद्धिभावना । माझिया येती ॥ ९४४ ॥ 
देहादि परिग्रहीं । संन्यासु करूनियां जिहीं । 
जीवु माझ्या ठाईं । वृत्तिकु केला ॥ ९४५ ॥ 
ते मातें किरीटी । हेंचि जाणौनियां शेवटीं । 
आपणपयां साटोवाटीं । मीचि होती ॥ ९४६ ॥ 
मीचि होती परी । हे मुख्य गा अवधारीं । 
सोहोपी सर्वांपरी । रचिलीं आम्हीं ॥ ९४७ ॥ 
कडां पायरी कीजे । निराळीं माचु बांधिजे । 
अथावीं सुइजे । तरी जैसी ॥ ९४८ ॥ 
एऱ्हवीं अवघेंचि आत्मा । हें सांगों जरी वीरोत्तमा । 
परी तुझिया मनोधर्मा । मिळेल ना ॥ ९४९ ॥ 
म्हणौनि एकचि संचलें । चतुर्धा आम्हीं केलें । 
जें अदळपण देखिलें । तुझिये प्रज्ञे ॥ ९५० ॥ 
पैं बाळ जैं जेवविजे । तैं घांसु विसा ठायीं कीजे । 
तैसें एकचि हेंचतुर्व्याजें । कथिलें आम्हीं ॥ ९५१ ॥ 
एक क्षेत्र एक ज्ञान । एक ज्ञेय एक अज्ञान । 
हे भाग केले अवधान । जाणौनि तुझें ॥ ९५२ ॥ 
आणि ऐसेनही पार्था । जरी हा अभिप्रावो तुज हाता । 
नये तरी हे व्यवस्था । एक वेळ सांगों ॥ ९५३ ॥ 
आतां चौठायीं न करूं । एकही म्हणौनि न सरूं । 
आत्मानात्मया धरूं । सरिसा पाडु ॥ ९५४ ॥ 
परि तुवां येतुलें करावें । मागों तें आम्हां देआवें । 
जे कानचि नांव ठेवावें । आपण पैं गा ॥ ९५५ ॥ 
या श्रीकृष्णाचिया बोला । पार्थु रोमांचितु जाहला । 
तेथ देवो म्हणती भला । उचंबळेना ॥ ९५६ ॥ 
ऐसेनि तो येतां वेगु । धरूनि म्हणे श्रीरंगु । 
प्रकृतिपुरुषविभागु । परिसें सांगों ॥ ९५७ ॥ 


प्रकृतिं पुरुषं चैव विद्ध्यनादी उभावपि ।
विकारांश्च गुणांश्चैव विद्धि प्रकृतिसंभवान् ॥ १९॥


जया मार्गातें जगीं । सांख्य म्हणती योगी । 
जयाचिये भाटिवेलागीं । मी कपिल जाहलों ॥ ९५८ ॥ 
तो आइक निर्दोखु । प्रकृतिपुरुषविवेकु । 
म्हणे आदिपुरुखु । अर्जुनातें ॥ ९५९ ॥ 
तरी पुरुष अनादि आथी । आणि तैंचि लागोनि प्रकृति । 
संसरिसी दिवोराती । दोनी जैसी ॥ ९६० ॥ 
कां रूप नोहे वायां । परी रूपा लागली छाया । 
निकणु वाढे धनंजया । कणेंसीं कोंडा ॥ ९६१ ॥ 
तैसीं जाण जवटें । दोन्हीं इयें एकवटे । 
प्रकृतिपुरुष प्रगटें । अनादिसिद्धें ॥ ९६२ ॥ 
पैं क्षेत्र येणें नांवें । जें सांगितलें आघवें । 
तेंचि एथ जाणावें । प्रकृति हे गा ॥ ९६३ ॥ 
आणि क्षेत्रज्ञ ऐसें । जयातें म्हणितलें असे । 
तो पुरुष हें अनारिसे । न बोलों घेईं ॥ ९६४ ॥ 
इयें आनानें नांवें । परी निरूप्य आन नोहे । 
हें लक्षण न चुकावें । पुढतपुढती ॥ ९६५ ॥ 
तरी केवळ जे सत्ता । तो पुरुष गा पंडुसुता । 
प्रकृतीतें समस्तां । क्रिया नाम ॥ ९६६ ॥ 
बुद्धि इंद्रियें अंतःकरण । इत्यादि विकारभरण । 
आणि ते तिन्ही गुण । सत्त्वादिक ॥ ९६७ ॥ 
हा आघवाचि मेळावा । प्रकृती जाहला जाणावा । 
हेचि हेतु संभवा । कर्माचिया ॥ ९६८ ॥ 


कार्यकारणकर्तृत्वे हेतुः प्रकृतिरुच्यते ।
पुरुषः सुखदुःखानां भोक्तृत्वे हेतुरुच्यते ॥ २०॥


तेथ इच्छा आणि बुद्धि । घडवी अहंकारेंसीं आधीं । 
मग तिया लाविती वेधीं । कारणाच्या ॥ ९६९ ॥ 
तेंचि कारण ठाकावया । जें सूत्र धरणें उपाया । 
तया नांव धनंजया । कार्य पैं गा ॥ ९७० ॥ 
आणि इच्छा मदाच्या थावीं । लागली मनातें उठवी । 
तें इंद्रियें राहाटवी । हें कर्तृत्व पैं गा ॥ ९७१ ॥ 
म्हणौनि तीन्ही या जाणा । कार्यकर्तृत्वकारणा । 
प्रकृति मूळ हे राणा । सिद्धांचा म्हणे ॥ ९७२ ॥ 
एवं तिहींचेनि समवायें । प्रकृति कर्मरूप होये । 
परी जया गुणा वाढे त्राये । त्याचि सारिखी ॥ ९७३ ॥ 
जें सत्त्वगुणें अधिष्ठिजे । तें सत्कर्म म्हणिजे । 
रजोगुणें निफजे । मध्यम तें ॥ ९७४ ॥ 
जें कां केवळ तमें । होती जियें कर्में । 
निषिद्धें अधमें । जाण तियें ॥ ९७५ ॥ 
ऐसेनि संतासंतें । कर्में प्रकृतीस्तव होतें । 
तयापासोनि निर्वाळतें । सुखदुःख गा ॥ ९७६ ॥ 
असंतीं दुःख उपजे । सत्कर्मीं सुख निफजे । 
तया दोहींचा बोलिजे । भोगु पुरुषा ॥ ९७७ ॥ 
सुखदुःखें जंववरी । निफजती साचोकारीं । 
तंव प्रकृति उद्यमु करी । पुरुषु भोगी ॥ ९७८ ॥ 
प्रकृतिपुरुषांची कुळवाडी । सांगतां असंगडी । 
जे आंबुली जोडी । आंबुला खाय ॥ ९७९ ॥ 
आंबुला आंबुलिये । संगती ना सोये । 
कीं आंबुली जग विये । चोज ऐका ॥ ९८० ॥ 


पुरुषः प्रकृतिस्थो हि भुंक्ते प्रकृतिजान्गुणान् ।
कारणं गुण संगोऽस्य सदसद्योनिजन्मसु ॥ २१॥


जे अनंगु तो पेंधा । निकवडा नुसधा । 
जीर्णु अतिवृद्धा- । पासोनि वृद्धु ॥ ९८१ ॥ 
तया आडनांव पुरुषु । एऱ्हवीं स्त्री ना नपुंसकु । 
किंबहुना एकु । निश्चयो नाहीं ॥ ९८२ ॥ 
तो अचक्षु अश्रवणु । अहस्तु अचरणु । 
रूप ना वर्णु । नाम आथी ॥ ९८३ ॥ 
अर्जुना कांहींचि जेथ नाहीं । तो प्रकृतीचा भर्ता पाहीं । 
कीं भोगणें ऐसयाही । सुखदुःखांचें ॥ ९८४ ॥ 
तो तरी अकर्ता । उदासु अभोक्ता । 
परी इया पतिव्रता । भोगविजे ॥ ९८५ ॥ 
जियेतें अळुमाळु । रूपागुणाचा चाळढाळु । 
ते भलतैसाही खेळु । लेखा आणी ॥ ९८६ ॥ 
मा इये प्रकृती तंव । गुणमयी हेंचि नांव । 
किंबहुना सावेव । गुण तेचि हे ॥ ९८७ ॥ 
हे प्रतिक्षणीं नीत्य नवी । रूपा गुणाचीच आघवी । 
जडातेंही माजवी । इयेचा माजु ॥ ९८८ ॥ 
नामें इयें प्रसिद्धें । स्नेहो इया स्निग्धें । 
इंद्रियें प्रबुद्धें । इयेचेनि ॥ ९८९ ॥ 
कायि मन हें नपुंसक । कीं ते भोगवी तिन्ही लोक । 
ऐसें ऐसें अलौकिक । करणें इयेचें ॥ ९९० ॥ 
हे भ्रमाचे महाद्वीप । व्याप्तीचें रूप । 
विकार उमप । इया केले ॥ ९९१ ॥ 
हे कामाची मांडवी । हे मोहवनींची माधवी । 
इये प्रसिद्धचि दैवी । माया हे नाम ॥ ९९२ ॥ 
हे वाङ्मयाची वाढी । हे साकारपणाची जोडी । 
प्रपंचाची धाडी । अभंग हे ॥ ९९३ ॥ 
कळा एथुनि जालिया । विद्या इयेच्या केलिया । 
इच्छा ज्ञान क्रिया । वियाली हे ॥ ९९४ ॥ 
हे नादाची टांकसाळ । हे चमत्काराचें वेळाउळ । 
किंबहुना सकळ । खेळु इयेचा ॥ ९९५ ॥ 
जे उत्पत्ति प्रलयो होत । ते इयेचे सायंप्रात । 
हें असो अद्भुत । मोहन हे ॥ ९९६ ॥ 
हे अद्वयाचें दुसरें । हे निःसंगाचें सोयरे । 
निराळेंसि घरें । नांदत असे ॥ ९९७ ॥ 
इयेतें येतुलावरी । सौभाग्यव्याप्तीची थोरी । 
म्हणौनि तया आवरी । अनावरातें ॥ ९९८ ॥ 
तयाच्या तंव ठायीं । निपटूनि कांहींचि नाहीं । 
कीं तया आघवेहीं । आपणचि होय ॥ ९९९ ॥ 
तया स्वयंभाची संभूती । तया अमूर्ताची मूर्ती । 
आपण होय स्थिती । ठावो तया ॥ १००० ॥ 
तया अनार्ताची आर्ती । तया पूर्णाची तृप्ती । 
तया अकुळाची जाती- । गोत होय ॥ १००१ ॥ 
तया अचर्चाचें चिन्ह । तया अपाराचें मान । 
तया अमनस्काचें मन । बुद्धीही होय ॥ १००२ ॥ 
तया निराकाराचा आकारु । तया निर्व्यापाराचा व्यापारु । 
निरहंकाराचा अहंकारु । होऊनि ठाके ॥ १००३ ॥ 
तया अनामाचें नाम । तया अजाचें जन्म । 
आपण होय कर्म- । क्रिया तया ॥ १००४ ॥ 
तया निर्गुणाचे गुण । तया अचरणाचे चरण । 
तया अश्रवणाचे श्रवण । अचक्षूचे चक्षु ॥ १००५ ॥ 
तया भावातीताचे भाव । तया निरवयवाचे अवयव । 
किंबहुना होय सर्व । पुरुषाचें हे ॥ १००६ ॥ 
ऐसेनि इया प्रकृती । आपुलिया सर्व व्याप्ती । 
तया अविकारातें विकृती- । माजीं कीजे ॥ १००७ ॥ 
तेथ पुरुषत्व जें असे । तें ये इये प्रकृतिदशे । 
चंद्रमा अंवसे । पडिला जैसा ॥ १००८ ॥ 
विदळ बहु चोखा । मीनलिया वाला एका । 
कसु होय पांचका । जयापरी ॥ १००९ ॥ 
कां साधूतें गोंधळी । संचारोनि सुये मैळी । 
नाना सुदिनाचा आभाळीं । दुर्दिनु कीजे ॥ १०१० ॥ 
जेवीं पय पशूच्या पोटीं । कां वन्हि जैसा काष्ठीं । 
गुंडूनि घेतला पटीं । रत्नदीपु ॥ १०११ ॥ 
राजा पराधीनु जाहला । कां सिंहु रोगें रुंधला । 
तैसा पुरुष प्रकृती आला । स्वतेजा मुके ॥ १०१२ ॥ 
जागता नरु सहसा । निद्रा पाडूनि जैसा । 
स्वप्नींचिया सोसा । वश्यु कीजे ॥ १०१३ ॥ 
तैसें प्रकृति जालेपणें । पुरुषा गुण भोगणें । 
उदास अंतुरीगुणें । आतुडे जेवीं ॥ १०१४ ॥ 
तैसें अजा नित्या होये । आंगीं जन्ममृत्यूचे घाये । 
वाजती जैं लाहे । गुणसंगातें ॥ १०१५ ॥ 
परि तें ऐसें पंडुसुता । तातलें लोह पिटितां । 
जेवीं वन्हीसीचि घाता । बोलती तया ॥ १०१६ ॥ 
कां आंदोळलिया उदक । प्रतिभा होय अनेक । 
तें नानात्व म्हणती लोक । चंद्रीं जेवीं ॥ १०१७ ॥ 
दर्पणाचिया जवळिका । दुजेपण जैसें ये मुखा । 
कां कुंकुमें स्फटिका । लोहितत्व ये ॥ १०१८ ॥ 
तैसा गुणसंगमें । अजन्मा हा जन्मे । 
पावतु ऐसा गमे । एऱ्हवीं नाहीं ॥ १०१९ ॥ 
अधमोत्तमा योनी । यासि ऐसिया मानी । 
जैसा संन्यासी होय स्वप्नीं । अंत्यजादि जाती ॥ १०२० ॥ 
म्हणौनि केवळा पुरुषा । नाहीं होणें भोगणें देखा । 
येथ गुणसंगुचि अशेखा- । लागीं मूळ ॥ १०२१ ॥ 


उपद्रष्टाऽनुमन्ता च भर्ता भोक्ता महेश्वरः ।
परमात्मेति चाप्युक्तो देहेऽस्मिन् पुरुषः परः ॥ २२॥


हा प्रकृतिमाजीं उभा । परी जुई जैसा वोथंबा । 
इया प्रकृति पृथ्वी नभा । तेतुला पाडु ॥ १०२२ ॥ 
प्रकृतिसरितेच्या तटीं । मेरु होय हा किरीटी । 
माजीं बिंबे परी लोटीं । लोटों नेणे ॥ १०२३ ॥ 
प्रकृति होय जाये । हा तो असतुचि आहे । 
म्हणौनि आब्रह्माचें होये । शासन हा ॥ १०२४ ॥ 
प्रकृति येणें जिये । याचिया सत्ता जग विये । 
इयालागीं इये । वरयेतु हा ॥ १०२५ ॥ 
अनंतें काळें किरीटी । जिया मिळती इया सृष्टी । 
तिया रिगती ययाच्या पोटीं । कल्पांतसमयीं ॥ १०२६ ॥ 
हा महद्ब्रह्मगोसावी । ब्रह्मगोळ लाघवी । 
अपारपणें मवी । प्रपंचातें ॥ १०२७ ॥ 
पैं या देहामाझारीं । परमात्मा ऐसी जे परी । 
बोलिजे तें अवधारीं । ययातेंचि ॥ १०२८ ॥ 
अगा प्रकृतिपरौता । एकु आथी पंडुसुता । 
ऐसा प्रवादु तो तत्त्वता । पुरुषु हा पैं ॥ १०२९ ॥ 


य एवं वेत्ति पुरुषं प्रकृतिं च गुणैः सह ।
सर्वथा वर्तमानोऽपि न स भूयोऽभिजायते ॥ २३॥


जो निखळपणें येणें । पुरुषा यया जाणे । 
आणि गुणांचें करणें । प्रकृतीचें तें ॥ १०३० ॥ 
हें रूप हे छाया । पैल जळ हे माया । 
ऐसा निवाडु धनंजया । जेवीं कीजे ॥ १०३१ ॥ 
तेणें पाडें अर्जुना । प्रकृतिपुरुषविवंचना । 
जयाचिया मना । गोचर जाहली ॥ १०३२ ॥ 
तो शरीराचेनि मेळें । करूं कां कर्में सकळें । 
परी आकाश धुई न मैळे । तैसा असे ॥ १०३३ ॥ 
आथिलेनि देहें । जो न घेपे देहमोहें । 
देह गेलिया नोहे । पुनरपि तो ॥ १०३४ ॥ 
ऐसा तया एकु । प्रकृतिपुरुषविवेकु । 
उपकारु अलौकिकु । करी पैं गा ॥ १०३५ ॥ 
परी हाचि अंतरीं । विवेक भानूचिया परी । 
उदैजे तें अवधारीं । उपाय बहुत ॥ १०३६ ॥ 


ध्यानेनात्मनि पश्यन्ति केचिदात्मानमात्मना ।
अन्ये सांख्येन योगेन कर्मयोगेन चापरे ॥ २४॥


कोणी एकु सुभटा । विचाराचा आगिटां । 
आत्मानात्मकिटा । पुटें देउनी ॥ १०३७ ॥ 
छत्तीसही वानी भेद । तोडोनियां निर्विवाद । 
निवडिती शुद्ध । आपणपें ॥ १०३८ ॥ 
तया आपणपयाच्या पोटीं । आत्मध्यानाचिया दिठी । 
देखती गा किरीटी । आपणपेंचि ॥ १०३९ ॥ 
आणिक पैं दैवबगें । चित्त देती सांख्ययोगें । 
एक ते अंगलगें । कर्माचेनी ॥ १०४० ॥ 


अन्ये त्वेवमजानन्तः श्रुत्वाऽन्येभ्य उपासते ।
तेऽपि चातितरंत्येव मृत्युं श्रुतिपरायणः ॥ २५॥


येणें येणें प्रकारें । निस्तरती साचोकारें । 
हें भवा भेउरें । आघवेंचि ॥ १०४१ ॥ 
परी ते करिती ऐसें । अभिमानु दवडूनि देशें । 
एकाचिया विश्वासें । टेंकती बोला ॥ १०४२ ॥ 
जे हिताहित देखती । हानि कणवा घेपती । 
पुसोनि शिणु हरिती । देती सुख ॥ १०४३ ॥ 
तयांचेनि मुखें जें निघे । तेतुलें आदरें चांगें । 
ऐकोनियां आंगें । मनें होती ॥ १०४४ ॥ 
तया ऐकणेयाचि नांवें । ठेविती गा आघवें । 
तया अक्षरांसीं जीवें । लोण करिती ॥ १०४५ ॥ 
तेही अंतीं कपिध्वजा । इया मरणार्णवसमाजा- । 
पासूनि निघती वोजा । गोमटिया ॥ १०४६ ॥ 
ऐसेसे हे उपाये । बहुवस एथें पाहें । 
जाणावया होये । एकी वस्तु ॥ १०४७ ॥ 
आतां पुरे हे बहुत । पैं सर्वार्थाचें मथित । 
सिद्धांतनवनीत । देऊं तुज ॥ १०४८ ॥ 
येतुलेनि पंडुसुता । अनुभव लाहाणा आयिता । 
येर तंव तुज होतां । सायास नाहीं ॥ १०४९ ॥ 
म्हणौनि ते बुद्धि रचूं । मतवाद हे खांचूं । 
सोलीव निर्वचूं । फलितार्थुची ॥ १०५० ॥ 


यावत्संजायते किंचित्सत्त्वं स्थावरजंगमम् ।
क्षेत्रक्षेत्रज्ञसंयोगात्तद्विद्धि भरतर्षभ ॥ २६॥


तरी क्षेत्रज्ञ येणें बोलें । तुज आपणपें जें दाविलें । 
आणि क्षेत्रही सांगितलें । आघवें जें ॥ १०५१ ॥ 
तया येरयेरांच्या मेळीं । होईजे भूतीं सकळीं । 
अनिलसंगें सलिलीं । कल्लोळ जैसे ॥ १०५२ ॥ 
कां तेजा आणि उखरा । भेटी जालिया वीरा । 
मृगजळाचिया पूरा । रूप होय ॥ १०५३ ॥ 
नाना धाराधरधारीं । झळंबलिया वसुंधरी । 
उठिजे जेवीं अंकुरीं । नानाविधीं ॥ १०५४ ॥ 
तैसें चराचर आघवें । जें कांहीं जीवु नावें । 
तें तों उभययोगें संभवे । ऐसें जाण ॥ १०५५ ॥ 
इयालागीं अर्जुना । क्षेत्रज्ञा प्रधाना- । 
पासूनि न होती भिन्ना । भूतव्यक्ती ॥ १०५६ ॥ 


समं सर्वेषु भूतेषु तिष्ठन्तं परमेश्वरम् ।
विनश्यत्स्वविनश्यन्तं यः पश्यति स पश्यति ॥ २७॥


पैं पटत्व तंतु नव्हे । तरी तंतूसीचि तें आहे । 
ऐसां खोलीं डोळां पाहें । ऐक्य हें गा ॥ १०५७ ॥ 
भूतें आघवींचि होती । एकाचीं एक आहाती । 
परी तूं प्रतीती । यांची घे पां ॥ १०५८ ॥ 
यांचीं नामेंही आनानें । अनारिसीं वर्तनें । 
वेषही सिनाने । आघवेयांचे ॥ १०५९ ॥ 
ऐसें देखोनि किरीटी । भेद सूसी हन पोटीं । 
तरी जन्माचिया कोटी । न लाहसी निघों ॥ १०६० ॥ 
पैं नानाप्रयोजनशीळें । दीर्घें वक्रें वर्तुळें । 
होती एकाचींच फळें । तुंबिणीयेचीं ॥ १०६१ ॥ 
होतु कां उजू वांकुडें । परी बोरीचे हें न मोडे । 
तैसी भूतें अवघडें । परी वस्तु उजू ॥ १०६२ ॥ 
अंगारकणीं बहुवसीं । उष्णता समान जैशी । 
तैसा नाना जीवराशीं । परेशु असे ॥ १०६३ ॥ 
गगनभरी धारा । परी पाणी एकचि वीरा । 
तैसा या भूताकारा । सर्वांगीं तो ॥ १०६४ ॥ 
हें भूतग्राम विषम । परी वस्तू ते एथ सम । 
घटमठीं व्योम । जिंयापरी ॥ १०६५ ॥ 
हा नाशतां भूताभासु । एथ आत्मा तो अविनाशु । 
जैसा केयूरादिकीं कसु । सुवर्णाचा ॥ १०६६ ॥ 
एवं जीवधर्महीनु । जो जीवेंसीं अभिन्नु । 
देख तो सुनयनु । ज्ञानियांमाजीं ॥ १०६७ ॥ 
ज्ञानाचा डोळा डोळसां- । माजीं डोळसु तो वीरेशा । 
हे स्तुति नोहे बहुवसा । भाग्याचा तो ॥ १०६८ ॥ 


समं पश्यन्हि सर्वत्र समवस्थितमीश्वरम् ।
न हिनस्त्यात्मनात्मानं ततो याति परां गतिम् ॥ २८॥


जे गुणेंद्रिय धोकोटी । देह धातूंची त्रिकुटी । 
पांचमेळावा वोखटी । दारुण हे ॥ १०६९ ॥ 
हें उघड पांचवेउली । पंचधां आगी लागली । 
जीवपंचानना सांपडली । हरिणकुटी हे ॥ १०७० ॥ 
ऐसा असोनि इये शरीरीं । कोण नित्यबुद्धीची सुरी । 
अनित्यभावाच्या उदरीं । दाटीचिना ॥ १०७१ ॥ 
परी इये देहीं असतां । जो नयेचि आपणया घाता । 
आणि शेखीं पंडुसुता । तेथेंचि मिळे ॥ १०७२ ॥ 
जेथ योगज्ञानाचिया प्रौढी । वोलांडूनियां जन्मकोडी । 
न निगों इया भाषा बुडी । देती योगी ॥ १०७३ ॥ 
जें आकाराचें पैल तीर । जें नादाची पैल मेर । 
तुर्येचें माजघर । परब्रह्म जें ॥ १०७४ ॥ 
मोक्षासकट गती । जेथें येती विश्रांती । 
गंगादि आपांपती । सरिता जेवीं ॥ १०७५ ॥ 
तें सुख येणेंचि देहें । पाय पाखाळणिया लाहे । 
जो भूतवैषम्यें नोहे । विषमबुद्धी ॥ १०७६ ॥ 
दीपांचिया कोडी जैसें । एकचि तेज सरिसें । 
तैसा जो असतुचि असे । सर्वत्र ईशु ॥ १०७७ ॥ 
ऐसेनि समत्वें पंडुसुता । जिये जो देखत साता । 
तो मरण आणि जीविता । नागवे फुडा ॥ १०७८ ॥ 
म्हणौनि तो दैवागळा । वानीत असों वेळोवेळां । 
जे साम्यसेजे डोळां । लागला तया ॥ १०७९ ॥ 


प्रकृत्यैव च कर्माणि क्रियमाणानि सर्वशः ।
यः पश्यति तथाऽऽत्मानंअकर्तारं स पश्यति ॥ २९॥


आणि मनोबुद्धिप्रमुखें । कर्मेंद्रियें अशेखें । 
करी प्रकृतीचि हें देखे । साच जो गा ॥ १०८० ॥ 
घरींचीं राहटती घरीं । घर कांहीं न करी । 
अभ्र धांवे अंबरीं । अंबर तें उगें ॥ १०८१ ॥ 
तैसी प्रकृति आत्मप्रभा । खेळे गुणीं विविधारंभा । 
येथ आत्मा तो वोथंबा । नेणे कोण ॥ १०८२ ॥ 
ऐसेनि येणें निवाडें । जयाच्या जीवीं उजिवडें । 
अकर्तयातें फुडें । देखिलें तेणें ॥ १०८३ ॥ 


यदा भूतपृथग्भावमेकस्थमनुपश्यति ।
तत एव च विस्तारं ब्रह्म संपद्यते तदा ॥ ३०॥


एऱ्हवीं तैंचि अर्जुना । होईजे ब्रह्मसंपन्ना । 
जैं या भूताकृती भिन्ना । दिसती एकी ॥ १०८४ ॥ 
लहरी जैसिया जळीं । परमाणुकणिका स्थळीं । 
रश्मीकरमंडळीं । सूर्याच्या जेवीं ? ॥ १०८५ ॥ 
नातरी देहीं अवेव । मनीं आघवेचि भाव । 
विस्फुलिंग सावेव । वन्हीं एकीं ॥ १०८६ ॥ 
तैसे भूताकार एकाचे । हें दिठी रिगे जैं साचें । 
तैंचि ब्रह्मसंपत्तीचें । तारूं लागे ॥ १०८७ ॥ 
मग जया तयाकडे । ब्रह्मेचि दिठी उघडे । 
किंबहुना जोडे । अपार सुख ॥ १०८८ ॥ 
येतुलेनि तुज पार्था । प्रकृतिपुरुषव्यवस्था । 
ठायें ठावो प्रतीतिपथा- । माजीं जाहली ? ॥ १०८९ ॥ 
अमृत जैसें ये चुळा । कां निधान देखिजे डोळां । 
तेतुला जिव्हाळा । मानावा हा ॥ १०९० ॥ 
जी जाहलिये प्रतीती । घर बांधणें जें चित्तीं । 
तें आतां ना सुभद्रापती । इयावरी ॥ १०९१ ॥ 
तरी एक दोन्ही ते बोल । बोलिजती सखोल । 
देईं मनातें वोल । मग ते घेईं ॥ १०९२ ॥ 
ऐसें देवें म्हणितलें । मग बोलों आदरिलें । 
तेथें अवधानाचेचि केलें । सर्वांग येरें ॥ १०९३ ॥ 


अनादित्वान्निर्गुणत्वात् परमात्मायमव्ययः ।
शरीरस्थोऽपि कौन्तेय न करोति न लिप्यते ॥ ३१॥


तरी परमात्मा म्हणिपे । तो ऐसा जाण स्वरूपें । 
जळीं जळें न लिंपे । सूर्यु जैसा ॥ १०९४ ॥ 
कां जे जळा आदीं पाठीं । तो असतुचि असे किरीटी । 
माजीं बिंबे तें दृष्टी । आणिकांचिये ॥ १०९५ ॥ 
तैसा आत्मा देहीं । आथि म्हणिपे हें कांहीं । 
साचें तरी नाहीं । तो जेथिंचा तेथें ॥ १०९६ ॥ 
आरिसां मुख जैसें । बिंबलिया नाम असे । 
देहीं वसणें तैसें । आत्मतत्त्वा ॥ १०९७ ॥ 
तया देहा म्हणती भेटी । हे सपायी निर्जीव गोठी । 
वारिया वाळुवे गांठी । केंही आहे ? ॥ १०९८ ॥ 
आगी आणि कापुसा । दोरा सुवावा कैसा । 
केउता सांदा आकाशा । पाषाणेंसी ? ॥ १०९९ ॥ 
एक निघे पूर्वेकडे । एक तें पश्चिमेकडे । 
तिये भेटीचेनि पाडें । संबंधु हा ॥ ११०० ॥ 
उजियेडा आणि अंधारेया । जो पाडु मृता उभेयां । 
तोचि गा आत्मया । देहा जाण ॥ ११०१ ॥ 
रात्री आणि दिवसा । कनका आणि कापुसा । 
अपाडु कां जैसा । तैसाचि यासी ॥ ११०२ ॥ 
देह तंव पांचांचें जालें । हें कर्माचें गुणीं गुंथले । 
भंवतसे चाकीं सूदलें । जन्ममृत्यूच्या ॥ ११०३ ॥ 
हें काळानळाच्या तोंडीं । घातली लोणियाची उंडी । 
माशी पांखु पाखडी । तंव हें सरे ॥ ११०४ ॥ 
हें विपायें आगींत पडे । तरी भस्म होऊनि उडे । 
जाहलें श्वाना वरपडें । तरी ते विष्ठा ॥ ११०५ ॥ 
या चुके दोहीं काजा । तरी होय कृमींचा पुंजा । 
हा परिणामु कपिध्वजा । कश्मलु गा ॥ ११०६ ॥ 
या देहाची हे दशा । आणि आत्मा तो एथ ऐसा । 
पैं नित्य सिद्ध आपैसा । अनादिपणें ॥ ११०७ ॥ 
सकळु ना निष्कळु । अक्रियु ना क्रियाशीळु । 
कृश ना स्थुळु । निर्गुणपणें ॥ ११०८ ॥ 
आभासु ना निराभासु । प्रकाशु ना अप्रकाशु । 
अल्प ना बहुवसु । अरूपपणें ॥ ११०९ ॥ 
रिता ना भरितु । रहितु ना सहितु । 
मूर्तु ना अमूर्तु । शून्यपणें ॥ १११० ॥ 
आनंदु ना निरानंदु । एक ना विविधु । 
मुक्त ना बद्धु । आत्मपणें ॥ ११११ ॥ 
येतुला ना तेतुला । आइता ना रचिला । 
बोलता ना उगला । अलक्शपणें ॥ १११२ ॥ 
सृष्टीच्या होणा न रचे । सर्वसंहारें न वेंचे । 
आथी नाथी या दोहींचें । पंचत्व तो ॥ १११३ ॥ 
मवे ना चर्चे । वाढे ना खांचे । 
विटे ना वेंचे । अव्ययपणें ॥ १११४ ॥ 
एवं रूप पैं आत्मा । देहीं जें म्हणती प्रियोत्तमा । 
तें मठाकारें व्योमा । नाम जैसें ॥ १११५ ॥ 
तैसें तयाचिये अनुस्यूती । होती जाती देहाकृती । 
तो घे ना सांडी सुमती । जैसा तैसा ॥ १११६ ॥ 
अहोरात्रें जैशी । येती जाती आकाशीं । 
आत्मसत्तें तैसीं । देहें जाण ॥ १११७ ॥ 
म्हणौनि इयें शरीरीं । कांहीं करवीं ना करी । 
आयताही व्यापारीं । सज्ज न होय ॥ १११८ ॥ 
यालागीं स्वरूपें । उणा पुरा न घेपे । 
हें असो तो न लिंपे । देहीं देहा ॥ १११९ ॥ 


यथा सर्वगतं सौक्ष्म्यादाकाशं नोपलिप्यते ।
सर्वत्रावस्थितो देहे तथाऽऽत्मा नोपलिप्यते ॥ ३२॥


अगा आकाश कें नाहीं ? । हें न रिघेचि कवणे ठायीं ? । 
परी कायिसेनि कहीं । गादिजेना ॥ ११२० ॥ 
तैसा सर्वत्र सर्व देहीं । आत्मा असतुचि असे पाहीं । 
संगदोषें एकेंही । लिप्त नोहे ॥ ११२१ ॥ 
पुढतपुढती एथें । हेंचि लक्षण निरुतें । 
जे जाणावें क्षेत्रज्ञातें । क्षेत्रविहीना ॥ ११२२ ॥ 
संसर्गें चेष्टिजे लोहें । परी लोह भ्रामकु नोहे । 
क्षेत्रक्षेत्रज्ञां आहे । तेतुला पाडु ॥ ११२३ ॥ 
दीपकाची अर्ची । राहाटी वाहे घरींची । 
परी वेगळीक कोडीची । दीपा आणि घरा ॥ ११२४ ॥ 
पैं काष्ठाच्या पोटीं । वन्हि असे किरीटी । 
परी काष्ठ नोहे या दृष्टी । पाहिजे हा ॥ ११२५ ॥ 
अपाडु नभा आभाळा । रवि आणि मृगजळा । 
तैसाचि हाही डोळां । देखसी जरी ॥ ११२६ ॥ 


यथा प्रकाशयत्येकः कृत्स्नं लोकमिमं रविः ।
क्षेत्रं क्षेत्री तथा कृत्स्‌नं प्रकाशयति भारत ॥ ३३॥


हें आघवेंचि असो एकु । गगनौनि जैसा अर्कु । 
प्रगटवी लोकु । नांवें नांवें ॥ ११२७ ॥ 
एथ क्षेत्रज्ञु तो ऐसा । प्रकाशकु क्षेत्राभासा । 
यावरुतें हें न पुसा । शंका नेघा ॥ ११२८ ॥ 


क्षेत्रक्षेत्रज्ञयोरेवमन्तरं ज्ञानचक्षुषा ।
भूतप्रकृतिमोक्षं च विदुर्यान्ति ते परम् ॥ ३४॥
ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे
श्रीकृष्णार्जुनसंवादे क्षेत्रक्षेत्रज्ञयोगोनाम त्रयोदशोऽध्यायः ॥ १३ ॥


शब्दतत्त्वसारज्ञा । पैं देखणें तेचि प्रज्ञा । 
जे क्षेत्रा क्षेत्रज्ञा । अपाडु देखे ॥ ११२९ ॥ 
इया दोहींचें अंतर । देखावया चतुर । 
ज्ञानियांचे द्वार । आराधिती ॥ ११३० ॥ 
याचिलागीं सुमती । जोडिती शांतिसंपत्ती । 
शास्त्रांचीं दुभतीं । पोसिती घरीं ॥ ११३१ ॥ 
योगाचिया आकाशा । वळघिजे येवढाचि धिंवसा । 
याचियाचि आशा । पुरुषासि गा ॥ ११३२ ॥ 
शरीरादि समस्त । मानिताति तृणवत । 
जीवें संतांचे होत । वाहणधरु ॥ ११३३ ॥ 
ऐसैसियापरी । ज्ञानाचिया भरोवरी । 
करूनियां अंतरीं । निरुतें होती ॥ ११३४ ॥ 
मग क्षेत्रक्षेत्रज्ञांचें । जें अंतर देखती साचें । 
ज्ञानें उन्मेख तयांचें । वोवाळूं आम्ही ॥ ११३५ ॥ 
आणि महाभूतादिकीं । प्रभेदलीं अनेकीं । 
पसरलीसे लटिकी । प्रकृति जे हे ॥ ११३६ ॥ 
जे शुकनळिकान्यायें । न लगती लागली आहे । 
हें जैसें तैसें होये । ठाउवें जयां ॥ ११३७ ॥ 
जैसी माळा ते माळा । ऐसीचि देखिजे डोळां । 
सर्पबुद्धि टवाळा । उखी हौनी ॥ ११३८ ॥ 
कां शुक्ति ते शुक्ती । हे साच होय प्रतीती । 
रुपेयाची भ्रांती । जाऊनियां ॥ ११३९ ॥ 
तैसी वेगळी वेगळेपणें । प्रकृति जे अंतःकरणें । 
देखती ते मी म्हणें । ब्रह्म होती ॥ ११४० ॥ 
जें आकाशाहूनि वाड । जें अव्यक्ताची पैल कड । 
जें भेटलिया अपाडा पाड । पडों नेदी ॥ ११४१ ॥ 
आकारु जेथ सरे । जीवत्व जेथ विरे । 
द्वैत जेथ नुरे । अद्वय जें ॥ ११४२ ॥
तें परम तत्त्व पार्था । होती ते सर्वथा । 
जे आत्मानात्मव्यवस्था- । राजहंसु ॥ ११४३ ॥ 
ऐसा हा जी आघवा । श्रीकृष्णें तया पांडवा । 
उगाणा दिधला जीवा । जीवाचिया ॥ ११४४ ॥ 
येर कलशींचें येरीं । रिचविजे जयापरी । 
आपणपें तया श्रीहरी । दिधलें तैसें ॥ ११४५ ॥ 
आणि कोणा देता कोण । तो नर तैसा नारायण । 
वरी अर्जुनातें श्रीकृष्ण । हा मी म्हणे ॥ ११४६ ॥ 
परी असो तें नाथिलें । न पुसतां कां मी बोलें । 
किंबहुना दिधलें । सर्वस्व देवें ॥ ११४७ ॥ 
कीं तो पार्थु जी मनीं । अझुनी तृप्ती न मनी । 
अधिकाधिक उतान्ही । वाढवीतु असे ॥ ११४८ ॥ 
स्नेहाचिया भरोवरी । आंबुथिला दीपु घे थोरी । 
चाड अर्जुना अंतरीं । परिसतां तैसी ॥ ११४९ ॥ 
तेथ सुगरिणी आणि उदारे । रसज्ञ आणि जेवणारे । 
मिळती मग अवतरे । हातु जैसा ॥ ११५० ॥ 
तैसें जी होतसे देवा । तया अवधानाचिया लवलवा । 
पाहतां व्याख्यान चढलें थांवा । चौगुणें वरी ॥ ११५१ ॥ 
सुवायें मेघु सांवरे । जैसा चंद्रें सिंधु भरे । 
तैसा मातुला रसु आदरें । श्रोतयांचेनि ॥ ११५२ ॥ 
आतां आनंदमय आघवें । विश्व कीजेल देवें । 
तें रायें परिसावें । संजयो म्हणे ॥ ११५३ ॥ 
एवं जे महाभारतीं । श्रीव्यासें आप्रांतमती । 
भीष्मपर्वसंगतीं । म्हणितली कथा ॥ ११५४ ॥ 
तो कृष्णार्जुनसंवादु । नागरीं बोलीं विशदु । 
सांगोनि दाऊं प्रबंधु । वोवियेचा ॥ ११५५ ॥ 
नुसधीचि शांतिकथा । आणिजेल कीर वाक्पथा । 
जे शृंगाराच्या माथां । पाय ठेवी ॥ ११५६ ॥ 
दाऊं वेल्हाळे देशी नवी । जे साहित्यातें वोजावी । 
अमृतातें चुकी ठेवी । गोडिसेंपणें ॥ ११५७ ॥ 
बोल वोल्हावतेनि गुणें । चंद्रासि घे उमाणे । 
रसरंगीं भुलवणें । नादु लोपी ॥ ११५८ ॥ 
खेचरांचियाही मना । आणीन सात्त्विकाचा पान्हा । 
श्रवणासवें सुमना । समाधि जोडे ॥ ११५९ ॥ 
तैसा वाग्विलास विस्तारू । गीतार्थेंसी विश्व भरूं । 
आनंदाचें आवारूं । मांडूं जगा ॥ ११६० ॥ 
फिटो विवेकाची वाणी । हो कानामनाची जिणी । 
देखो आवडे तो खाणी । ब्रह्मविद्येची ॥ ११६१ ॥ 
दिसो परतत्त्व डोळां । पाहो सुखाचा सोहळा । 
रिघो महाबोध सुकाळा- । माजीं विश्व ॥ ११६२ ॥ 
हें निफजेल आतां आघवें । ऐसें बोलिजेल बरवें । 
जें अधिष्ठिला असें परमदेवें । श्रीनिवृत्तीं मी ॥ ११६३ ॥ 
म्हणौनि अक्षरीं सुभेदीं । उपमा श्लोक कोंदाकोंदी । 
झाडा देईन प्रतिपदीं । ग्रंथार्थासी ॥ ११६४ ॥ 
हा ठावोवरी मातें । पुरतया सारस्वतें । 
केलें असे श्रीमंतें । श्रीगुरुरायें ॥ ११६५ ॥ 
तेणें जी कृपासावायें । मी बोलें तेतुलें सामाये । 
आणि तुमचिये सभे लाहें । गीता म्हणों ॥ ११६६ ॥ 
वरी तुम्हा संतांचे पाये । आजि मी लाधलों आहें । 
म्हणौनि जी नोहे । अटकु काहीं ॥ ११६७ ॥ 
प्रभु काश्मिरीं मुकें । नुपजे हें काय कौतुकें । 
नाहीं उणीं सामुद्रिकें । लक्ष्मीयेसी ॥ ११६८ ॥ 
तैसी तुम्हां संतांपासीं । अज्ञानाची गोठी कायसी । 
यालागीं नवरसीं । वरुषेन मी ॥ ११६९ ॥ 
किंबहुना आतां देवा । अवसरु मज देयावा । 
ज्ञानदेव म्हणे बरवा । सांगेन ग्रंथु ॥ ११७० ॥ 
इति श्रीज्ञानदेवविरचितायां भावार्थदीपिकायां त्रयोदशोऽध्यायः ॥

